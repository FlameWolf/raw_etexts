+++
TITLE = "शब्दकौस्तुभः"
AUTHOR = "भट्टोजिदीक्षितः"
DOMAIN = "वेदाङ्गानि"
SUB-DOMAIN = "व्याकरणम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3566"
url = "https://www.ebharatisampat.in/read_chapter.php?bookid=MjU4Njc0MDA2MjIzMjQz"
title = "शब्दकौस्तुभः"

+++
[[शब्दकौस्तुभः	Source: [EB](https://www.ebharatisampat.in/read_chapter.php?bookid=MjU4Njc0MDA2MjIzMjQz)]]

\[

<div class="page-content">

<div class="row">

<div class="col-lg-12">

<div id="page-content" class="content app scrollbar" finder-content="" finder-scroll-offset="175" finder-wrapper="">



**॥ श्रीः ॥**



**भट्टोजिदीक्षितविरचितः ।**



***शब्दकौस्तुभः । प्रथमोऽध्यायः***





 ॥ श्रीगणेशाय नमः ॥

 विश्वेशं सच्चिदानन्दं वन्देऽहं योऽखिलं जगत् ॥

 चरीकर्त्ति बरीभर्त्तिसंजरीहर्ति लीलया ॥ 1 ॥

 नमस्कुर्वे जगद्वन्द्यं पाणिन्यादिमुनित्रयम् ॥

 श्रीभर्तृहरिमुख्यांश्च सिद्धान्तस्थापकान्बुधान् ॥ 2 ॥

 नत्वा लक्ष्मीधरं तातं सुमनोवृन्दवन्दितम् ॥

 फणिभाषितभाष्याब्धेः शब्धकौस्तुभमुद्धरे ॥ 3 ॥

 परिभाव्य बपहून् ग्रन्थान्योऽर्थः क्लेशेन लभ्यते ॥

 तमशेषमनायासादितो गृह्णीत सज्जनाः ॥ 4 ॥

 समर्प्य लक्ष्मीरमणे भक्त्या श्रीशब्दकौस्तुभम् ॥

 भट्टोजिभट्टो जनुषः साफल्यं लब्धुमीहते ॥ 5 ॥



 प्रेक्षावत्प्रवृत्तये व्याकरणस्य विषयं भगवान् भाष्यकारः प्रादर्शयत् \`\`अथ शब्दानुशासनम् '' इति। अथशब्दः प्रारम्भस्य द्योतको न तु वाचकः, निपातत्वात् उपसर्गवत्। न च तेऽपि वाचका एवेति वाच्यम्, \`उपास्यते गुरुः' \`अनुभूयते सुखम्' इत्यादौ धातोः सकर्मकक्रियापरत्वं विना कर्मणि लकारायोगेन वाचकत्वे स्थिते उपसर्गाणां द्योतकत्वस्यैव युक्तत्वात्। ननूक्तयुत्त्याऽस्तूपसर्गाणां द्योतकता निपातान्तरं तु वाचकमेविति चेत् ? न, साक्षात्क्रियते अलंक्रियते ऊरीक्रियते इत्यादौ कर्मणि लकारेण कर्मीभूतस्य गुर्वादेरभिधानसिद्धये धात्वर्थं प्रति कर्मत्वस्य वाच्यत्वात्, उपसर्गत्वापेक्षया निपातत्वस्याधिकवृत्तितया तदवच्छेदेनैव द्योतकताकल्पनाच्च। सामान्ये प्रमाणानां पक्षपातात्। निपातत्वं चाऽखण्कडोपाधिरूपं जातिरूपं शब्दस्वरूपमेव चेति पक्षत्रयेऽपि प्रादिचादिसाधारणमेव। प्रत्वादिप्रत्येकपर्यवसन्नं तदिति पक्षेऽपि व्रादीनां चादिभ्यो वैलक्षण्यानिरुक्तेः केवलानामप्रयोगेण अन्यलभ्यताऽपि तुल्यैव। विजयते इत्यत्र धातोर्विशेष्टजय इव घटश्चेत्यत्र समुच्चितघटे घटशब्दस्यापि लक्षणायाः संभवात्। किञ्च चादीनां वाचकत्वे समानाधिकरणप्रातिपदिकार्थयोरबेदान्वय इति व्युत्पत्तिर्निपातेतरविषयकतया विना प्रमाणं संकोचनीया स्यात्, स्याच्च समुच्चयादिशब्दयोग इव चादियोगेऽपि घटादेः षष्ठी। किञ्च समुच्चयादिपदैरुपस्थिते यथा विशेषणसम्बन्धस्तथा चादिभिरुपस्थितेऽपि स्यात्। द्योतकत्वपक्षे तु पदार्थैकदेशत्वान्न तत्र विशेषणान्वयः। अपि च----

 शरैरुस्रैरिवोदीच्यानुद्धारिष्यन् रसानिव।

 इत्यादौ उस्रसदृशैः शरैः रससदृशानुदीच्यानुद्धरिप्यन्नित्यादिरर्थः। स च उस्रादिशब्दानां तत्सदृशपरत्वे इवशब्दस्य च तात्पर्यग्राहकत्वे सत्येव लभ्यते। अन्यथा प्रत्ययानां प्रकृत्यर्थान्वितस्वार्थबोधजनकताऽपि भज्येत। इवशब्दात्तु तृतीया दुर्लभा, असत्त्वार्थकतया कारकविभक्त्ययोगात्। एवमप्युस्रादिभ्यस्तृतीयायाऽनन्वयस्यानुद्धाराच्च। नन्वेवं नञ्तत्पुरुषस्योत्तरपदार्थादिप्राधान्यमित्यादिसिद्धान्ता भज्येरन्निति चेत् ? न, पूर्वपदद्योत्यं प्रति प्राधान्यमिति तदर्थात्। द्योत्यार्थेना(1)प्यर्थवत्तेति प्रातिपदिकत्वसिद्धि। अत एव येषां द्योत्योऽप्यर्थो नास्ति \`\`तु हि च स्म ह वै पादपूरणे '' इत्यमरकोशात् \`\`कमीमिद्विति पादपूरणार्थाः'' इति निरूक्ताच्च, तदर्थं \`\`निपातस्यानर्थकस्य'' इति वार्तिकारम्भ इत्यवधेयम्। स्फुटञ्चेदङ्कैयटादिग्रन्थेषु। अत एवाऽऽकृत्याधिकरणे भट्टैरुक्तम्---

 चतुर्विधे पदे चात्र द्विविधस्यार्थनिर्णयः।

 क्रियते संशयोत्पत्तेर्नोपसर्गनिपातयोः ॥

 तयोरर्थाभिधाने हि व्यापारो नैव विद्यते।

 यदर्थद्योतकौ तौ तु वाचकः स विचार्यते ॥ इति ॥

 यत्तु अर्थवत्सूत्रे \`अधीते' इत्यादौ धातोरनर्थकता उपसर्गविशिष्टस्य वाचकतेति कैश्चिदुक्तं, तदभ्युच्चयमात्रम्। \`\`सर्वस्य द्वे'' इति सूत्रे कैयटादिग्रन्थोऽप्येवमेव। पूर्वोत्तरमीमांसयोस्तत्रतत्र नत्रः पर्य्युदासे लक्षणेति ग्रन्था अप्येवमेव, उक्तयुक्तेः। अस्तु वा मतान्तरं निपाता वाचका इति, सर्वथापि प्रादयो द्योतकाश्चादयस्तु वाचका इत्येवंरूपमर्द्धजरतीयं नैयायिकाभ्युपगतमप्रामाणिकमेवेति दिक् ।

 अनुपृर्वकः शासिर्विविच्य ज्ञापने दृष्टः। तद्यथा--\`\`अक्षेत्रवित्क्षेत्रविदं ह्यप्राट् स प्रैति क्षेत्रविदानुशिष्टः''। यथा वा--\`\`संपूषन्विदुषा नय यो अञ्जसाऽनुशासति। य एवेदमिति व्रवत्''। अत्र हि गुणत्रयोपेतेन सद्गुरुणाऽस्मान् शिक्षयेति पूषा प्रार्थ्यते। तत्र अञ्जसेति सैघ्रयमुक्तम्। अनुशासतीति विविच्य बोधकंत्वम्। \`\`बहुलञ्छन्दसि'' इति शपो न लुक्। इदमित्यमेवेति यो ब्रूयादिति प्रमेयनिष्कर्ष उक्तः। ब्रवदित्यत्र \`\`लेटोडाटौ'' इत्यट्। तथाच अनुशिष्यन्ते विवितच्य असाधुभ्यो विभज्य बोद्यन्ते येनेति करणेल्युट्। ततश्शब्दानामिति कर्मणि षष्ठी, तदन्तेन समासः। न च \`\`कर्म्मणि च'' इति सूत्रेण समासानिषेधः शङ्ख्यः, तत्र च श(1)ब्दार्थतया कर्म्मणीति शब्दवता \`\`उभऊयप्रप्तौ'' इतिसूत्रेण या षष्ठी तदन्तं न समस्यते इत्यर्थात्। \`चित्रं गवां दोहोऽगोपेन' इत्यत्र हि आश्चर्यं प्रतिपाद्यं, तच्च यद्यशिक्षितो दोग्धा दुर्दोहा गावश्च दोग्धव्यास्तदैव निर्वहति, न त्वन्यथा। अतः कर्तृकर्मणोर्विशिष्योपादानादस्त्युभयप्राप्तिः। इह तु शब्दानामिदमनुशासनं न त्वर्थानामित्यर्थनिवृत्तिपरं वाक्यं न तु कर्त्तृविशेषनिवृत्तिपरमतो नास्त्युभयप्राप्तिः। अस्तु वा अथाकथञ्चिदुभयप्राप्तिः। तथापि न क्षतिः, \`\`उभयप्राप्तौ'' इतिसूत्रे अविशेपेण विभाषेति पक्षस्यापि वक्ष्‌यमाणतया नियमाप्रवृत्तिपक्षे आचार्यस्य शब्दानुशासनमिति प्रयोगसंभावत्। शेषलक्षणा षष्ठी वाऽस्तु। तस्माद्वैदिका लौकिकाश्च शाधवः। शब्दा इह विषय इति स्थितम्। वेदे भवा वैदिकाः, अध्यात्मादित्वाठ्ठञ्। एवं लोके भवा लौकिकाः। यद्वा लोके विदिता लौकिकाः \`\`तत्र विदित'' इति वर्त्तमाने \`\`लोकसर्वलोकाट्ठञ''। प्रातिशख्योष्विव न वैदिकैकदेशमात्रमिह विषयः। न वा व्याकरणान्तरेष्विव छान्दसपरित्याग इति सूचयितुमुभयोपादानम् ॥

 ॥ इति विषयनिरूपणम् ॥



 स्यादेतत्तू, गौरित्यादिः शब्द इह विषयः। तत्र च गकार औकारो विशर्गश्च घटकः। व्युत्पाद्यते तु डोप्रत्ययसुप्रत्ययर्वादेशादिकम्। न चैतद्गौरिति बोधे भास्ते। तथाचार्थान्तरता। गौरित्यनेन परिनिष्ठितेन सह डोप्रभृतीनां सम्बन्धविशेषस्तत्प्रतिपत्त्युपयोगिता चास्तीति तद्व्युत्पादनामिति चेत् ? न, शब्दान्तरव्यावृत्तस्य सम्बन्धस्य उपयोगस्य च दुर्वचत्वात् द्रव्यगुणादिपदार्थानामिह प्युत्पाद्यतापत्तेश्च। अस्ति हि तेषां गौरित्यनेन वाच्यवाचकभावादिः सम्बन्धः। अत एव शाब्दबोधे गवि समवायेन गोत्वमिव शक्त्याश्यसम्बन्धेन शब्दो विशेषणतया भासते। चाक्षुषबोधेऽपि व्यक्तया स्मारितः शब्दो विशेषणमित्यभ्युपगमः। आह च---

 न सोऽस्ति प्रत्ययो लोके यः शब्दानुगमादृते।

 अनुविद्धमिव ज्ञानां सर्वं शब्देन भासते ॥

 ग्राह्यत्वं ग्राहकत्वं च द्वे शक्ती तेजसो यथा।

 तथैव सर्वशब्दानामेते पृथगवस्थिते ॥ इति ॥

 यत्संज्ञास्मरणं तत्र न पदप्यन्यहेतुकम् ॥

 पिण्ड एव हि दृष्टः सन् संज्ञां स्मारयितुं क्षमः ॥

इति च।

 युक्तं चैतत्, गृहीतशक्तिकं प्रति शब्देनार्थस्येव अर्थेन शब्दस्यापि स्मरणे बाधकाभावात्। अत एव गोत्वस्येव गोशब्दस्यापि व्यक्तिविशेषणत्वाविशेषात्संसर्गोऽपि तादात्म्यमेवास्तु। एवं गोगुणादिभिरपि तदभिन्नाभिन्नस्य तदभेदादित्याशयेन \`\`अथ गौरित्यत्र कः शब्दः '' इति प्रघट्टके द्रव्यगुणकर्मसामान्यैः सह शब्दस्याभेदो भाष्यकृद्भिराशङ्क्य निराकृतः। तत्र निराकरणग्रन्थस्यायमाशयः--समसत्ताकभेदाभेदौ विरुद्धावेव। अन्यथा त्वदुक्तरीत्या सत्तागुणत्वाद्यभेदात्सुखदुःखस्वर्गनरकादेरप्यभेदापत्तौ प्रवृत्तिनिवृत्तिव्यवस्था न स्यात्, न स्याच्च भेदग्रहाद् भ्रमनिवृत्तिः। जातिव्यक्त्यादिसम्बन्धस्त्वतिरिक्त एवेति। एवमेव शब्देनापि सहास्त्येव सम्बन्धो द्रव्यादीनामिति स्थितम्। अस्ति च द्रव्यादिव्युत्पादनस्य प्रकृते उपयोगोऽपि। अस्मिन्नर्थेऽयं साधुरित्यर्थाविशेषं पुरस्कृत्यैव साधुत्वस्य वक्तव्यत्वात्। अत एव वाजिनि दरिद्रे च क्रमेण अश्र्वशब्दौ अस्वशब्दश्च साधुर्व्युत्क्रमेण त्वसाधुरिति सिद्धान्तः।

 ननु यथा वैशेषिकादीनामेतच्छास्त्रसिद्धमेव प्रकृतिप्रत्ययविभागमुपजीव्य पदार्थव्युत्पादनाय प्रवृत्तिः, प्रकृतिप्रत्ययादिविचारस्तु क्वाचित्कः प्रासङ्गिकस्तथेहापि लोकप्रसिद्धं दर्शनान्तरसिद्धं च पदार्थजातमुपजीव्य शब्दमात्रव्युत्पादनं न विरुध्यते इति चेत् ? अस्तु तावदेवं, ततापि डोप्रभृतिव्युत्पादनं निष्फलमेव; इति चेत् ? अत्रोच्यते, गौस्तिष्ठति देवदत्तः पचतीत्यादयः शृङ्गग्राहिकया तावज्जन्मसहस्रणापि बोधयितुं बोद्धुं चाशक्याः, आनन्त्यात्। अतः प्रकृतिप्रत्ययविभागक्लपनारूपो लघुभूत उपायः समाश्रीयते लिपिवत्। आरोपित एव च तत्र सम्बन्धः। प्रसिद्धो हि स्थूलारुन्धतीशाखाचन्द्रादिन्यायो लोके, पञ्चकोशावतरणन्यायश्चोत्तरमीमांसायाम्। तात्पर्यविषयाबाधाच्च प्रामाण्यम्। एषैव ह्यर्थवादेष्वपि गतिः। आत्मवपोत्खेदनप्रभृतीनां बाधेऽपि तात्पर्यविषयीभूतस्य प्राशस्त्यस्याबाधितत्वात्। उक्तं च हरिणा---

 उपायाः शिक्षमाणानां बालानामुपूलालनाः।

 अस्त्ये वर्त्मनि स्थित्वा ततः सत्यं समीहते ॥ इति ॥

 उपेयप्रतिपत्त्यर्था उपाया अव्यवस्थिताः। इति च।

 अत एव हि केचित्सुप्रत्ययं विदधति, अपरे सिम्। तथा सूत्ररीत्या \`पाठितम्' इत्यत्र इतप्रत्ययः, भाष्यरीत्या तप्रत्ययः, सूत्ररीत्या तावानिति वतुप् \`\`डावतावर्थवैशेष्यात्'' इति वार्त्तिकोक्तरीत्या डावतुरिति दिक्।

 एतेन \`पचति' इत्यादौ आदेशैः स्मार्थमाणा लडादयो बोधका इति वदन्तः परास्ताः। तथा हि, वृद्धव्यवहाराच्छक्तिग्रह इति निर्विवादम्। ततश्च प्रयोगसमवायिनामेव तिप्रभृतीनां शक्तिः सिध्यति, न त्वलौकिकानां लादीनाम्। एवं डुपचष् डुकृञ् इत्यादिप्रकृतयो विचक्विबादिप्रत्ययाश्च न शक्ताः किन्तु अपाक्षीत् पपाच पापच्यते करोति चर्करीति इत्यादिप्रयोगसमवायिनः अपाक् पपाच् इत्यादय एव। 

 श्रूयमाणेन डुपचष्प्रभृतीनां स्मरणं तेनार्थबोध इति चेत् ? न, लाघवलाद्व्यवस्थितत्वाच्च श्रूयमाणानामेवार्थसम्बन्धकल्पनात्, औत्प्रेक्षिकस्य स्मरणकल्पने गौरवात्, अव्यवस्थापत्तेश्च। \`पचति(1)देवदत्तः', \`पचन्तं तं पश्य' इति तिप्शकृभ्यां स्मारितस्य लट एव बोधकत्वे एकत्र आधारधेयभावेन संसर्गेण देवदत्ते आख्यातार्थो यत्नो विशेषणमितरत्र तु अभेदेन सं सर्गेण कृदर्थः कर्त्ता विशेषणामिति त्वात्सिद्धान्तभङ्गापत्तेश्च। एतेन कर्त्रधिकरणे आख्यातार्थत्वं कर्तुर्निरस्य जञ्जभ्यमानाधिकरणे शानर्ज्थत्वं स्वीकुर्वन्तो मीमांसका अपि परास्ताः।

 यत्तु तैरुक्तं शानजंशे \`\` कर्त्तरि कृत् '' इति व्याकरणं शक्तिग्राहकमस्तीति; तदप्यापाततः, कृद्वाक्यशेषोऽयमनिर्द्दिष्टार्थेषु ण्वुलादिषूपतिष्ठते न तु शत्रादिषु स्थान्यर्थेन निराकाङ्क्षत्वादिति वक्ष्यमाणत्वात्। आकाङ्क्षितविधानं ज्याय इति न्यायात्। अन्यथा क्रिय्माण इति कर्म्मणि शानचो दौर्लभ्यापत्तेश्च। किञ्च \`\`कर्त्तरि कृत् '' इति चत्कर्तृग्रहणं तदेव \`\`लः कर्मणि'' इत्यत्राप्यनुवृत्तं, तत्कथं कृतां तिङां च वैलक्षणयम् ? अन्यलभ्यत्वादेरुभयत्र साम्यात्।

 यत्तु नामार्थयोरभेद एव संसर्ग इति हि शानजादौ कर्त्ता वाच्य इत्युक्तम्, तत्तु पचतिकल्पं पचतिरुपं देवदत्त इत्याद्यनुरोधात्तिङ्क्ष्वपि तुल्यम्। तस्मात्पररीत्या न काश्चिच्छत्रन्तात्तिङन्ते वैषम्यहेतुः। अस्मद्रीत्या तु \`\`भावप्रवानमाख्यातं, सत्त्वप्रधानानि नामानि'' इति निरुक्तकारोक्तेः प्रत्ययार्थप्राधान्यमौत्सर्गिकं तिङ्षु त्यज्यते, \`प्रधानप्रत्ययार्थवचनमर्थस्यान्यप्रमाणत्वात् '' इति सूत्राच्च। शतृशानज्विधौ रूपविधौ च भाष्येऽपि स्फुटमतेत्। \`पाचको व्रजति' इतिवत् \`पचतिव्रजति' इति प्रयोगेऽप्यत एव नोपपद्यते, पचतोरूपं पचन्तिरूपमित्यादौ रूपबाद्यन्ते द्विवचनादिकञ्च न भवति। तस्मात्तिङ्षु कृत्सु च विशेषणविशेष्यभावव्यत्यासमात्रमस्तीति वक्ष्यते।

 यत्तु भट्टै--कर्त्तरि यदेकत्वं तत्रैकवचनं तिबिति लादिविधेः \`\`द्व्येकयोः'' इत्यादेश्चैकवाक्यतया व्याख्यानान्न कर्तुर्वाच्यता सूत्रादायातीति, तदप्यापाततः। द्विवचनादिसंज्ञा ह्यादेशनिष्ठा, ततश्च तद्विदिना \`\`द्व्येकयोः'' इत्यस्य एकवाक्यता, न च तत्र कर्त्तरीत्यस्ति, यद् द्वित्वादिविशेषणतया कथञ्चिद्योज्येत। लविधितिबादिविध्योरप्येकवाक्यतास्तीति चेत् ? सत्यम्, वाक्यैकवाक्यता सा, न तु पदैकवाक्यता आदेशविधेर्लविधिलभ्यलकारानुवादेन प्रवृत्तेः। लविधौ कर्तृग्रहणम्। स च द्विवचनादिसंज्ञाविनिर्मुक्त एव। अत एव आदेशस्मारिता लकारा बोधका इति पक्षे एकत्वादिभानायाऽऽदेशा एव शरणीकर्तव्याः। एवं णलादौ तिबादीद्वारकं लिडादिस्मरणं कल्प्यमिति महदेव गौरवम्। न च परम्परासम्बन्धेन णलेव बोधकः, वृत्तिशून्यत्वात्। अत एवापभ्रंशानां साधुस्मारकताभ्युपगमस्तवापीति दिक्।

 तस्मात् \`\`पूर्वत्रासिद्धम् '' इत्यादौ यथा आहार्यारोपेणैव व्याख्यानं सर्वसंमतं तथा सास्त्रीयप्रक्रियायां सर्वत्र।

 वस्तुतस्तु वाचकता स्फोटैकनिष्ठा। तत्र चाष्टौ पक्षाः--वर्णस्फोटः 1, पदस्फोटः 2 , वाक्यस्फोटाः 3, अखण्डपदस्फोटः 4, तादृग्वाक्यस्फोटः 5, इत्थं पञ्च व्यक्तिस्फोटाः, वर्णपदवाक्यभेदेन त्रिविधो जातिस्फोट इति। तथा हि, किञ्चिद्वर्णव्यत्यासादिना शक्ततावच्छेदकानुपूर्वीभङ्गस्य प्रतिपदमैत्सर्गिकत्वात्तत्र च केनचित्क्वचित्प्रथमं शक्तिग्रहात्केन कस्य स्मारणमित्यत्र विनिगमनाविरहादृषभो वृषभो वृष इत्यादाविव कर् कार् कुर् चकर् इत्यादीनां प्रयोगसमवायिनां सर्वेषामेव वर्णानां तत्तदानुपूर्व्यवच्छइन्नानां वाचकतेति वर्णस्फोटपक्षः। कर्प्रभृतयो वाचका न वेति चेह विप्रतिपत्तिशरीरम् ॥ 1 ॥ \`रामं रामेण रामाय हरये हरौ हरीन्' इत्यादौ परिनिष्ठिते रूपे कियानांशो द्रव्यादिवाचकः कियांश्च कर्मत्वादेरित्यस्य विनिगन्तुमशक्यतया राममित्यादिपरिनिष्ठतं पदमेव वाचकं कर्मत्वादिविशिष्ठस्येति पदस्फोटपक्षः ॥ 2 ॥ दधादं, हरेव, विष्णोव, इत्यादावपि विनिगमनाविरहतौल्याद्वाक्यमेव विशिष्टार्थे शक्तमिति वाक्यस्फोटः ॥ 3 ॥ एकः पट इति वदेकं पदं वाक्यं वेत्यबाधितप्रतीतेर्वर्णातिरिक्तमेव पदं वाक्यं वा अख्ण्डं वर्णव्यङ्ग्यम्। एकत्वप्रतीतिरौपाधिकीति चेत् ? पटेपि तथात्वापत्तेः ॥ कः पदार्थोसाविति चत् ? भावः। भावविशेषेषु क्वान्तर्भवतीति चेत् ? त्वत्परिभाषितेषु द्रव्यादिषु मान्तर्भूत्। नह्येतावता प्रमाणसिद्धं प्रत्याख्यातुं शक्यते। आनियतपदार्थवादे गौरवमिति चेत् ? व्यक्तीयत्ता तवापि नास्ति। उपाधीयत्ता तु सर्वैः सुवचा। भावत्वाभावत्वाभ्यां नित्यत्वानित्यत्वादिना वा विभजनात्। भावविभाजकोपाधयस्तु घटविभाजकोपाधिवदेवाऽनावश्यकाः। अस्मिंश्च पक्षद्वये वर्णा अप्यनावश्यकाः। नन्वनुभवसिद्धास्ते इति चेत् ? व्यञ्जकघ्वनिविशेषोपहितस्फोट एव ककाराद्यात्मना व्यवहियते इत्यभ्युपगमात्। भाट्टमते तारो मन्दो गकार इतिवत् अद्वैतसिद्धान्ते विषयसंबन्धजन्यवृत्तिवैचित्र्येण व्यङ्ग्ये स्वरूपसुखे वैचित्र्यवच्च। अतएव वाचस्पतिमिश्रास्ततत्वबिन्दौ \`\`वस्तुतः ककारादतिरिच्यमानमूर्त्तेर्गकारस्याभावात् '' इति स्फोटवादिमतमुपन्यास्थत्। यथा वा अखण्कडेष्वपि ऋकारादिषु वर्णेषु वर्णान्तरसमानाकारैकदेशावभासः, तथाऽत्र पक्षे वर्णावभासोऽपि भविष्यति। उक्तं च बोपदेवेन----

 शक्यत्व इव शक्तत्वे जातेर्लाघवमीक्ष्यताम्।

 औपाधिको वा भेदोऽस्तु वर्णानां तारमन्दवत् ॥ इति ॥

 भर्त्तृहरिरप्याह---

 पदे न वर्णा विद्यन्ते वर्णेष्ववयवा न च।

 वाक्यात्पदानामत्यन्तं प्रविवेको न कश्चन ॥ इति ॥

 तस्मादखण्डं पदं वाक्यं वेति ॥ 5 ॥ पञ्चापि व्यक्तिस्फोटावान्तरभेदाः।

 जातिस्फोटवादिनस्तु घोत्तरटत्वादिकं शक्ततावच्छेदकतया आद्यपक्षत्रयेऽपि यथाययं वाच्यम्। अन्यथा सरो रस इत्यादावर्थविशेषप्रतीत्यनापत्तेः। तच्च उपाधिरूपम्। उपाधिश्च परम्परासंबद्धा जातिरेव। सा च सर्वाधिष्टानब्रह्मस्वरूपात्मिका। तथा च शक्यांश इव शक्तांशेऽपि न्यायसाम्येनाकृत्याधिकरणरीत्या ब्रह्मतत्त्वमेव तत्तदुपहितं वाच्यं वाचकं च। अविद्यविद्यकधर्मविशेषो वा जातिरिति पक्षे तु सैव वाचिकाऽस्त्वित्याहुः ॥ 6 ॥

 अष्टावप्येते पक्षाः सिद्धान्तग्रन्थेषु तत्रतत्रोपनिबद्धाः। तथा हि, स्थानिवत्सूत्रे \`\`सर्वे सर्वपदादेशाः'' इतिभाष्यग्रन्थः। पद्यतेऽर्थोऽनेनेति अर्थवदिहीपदं न तु सुप्तिङन्तमेव। तथाच \`\`एरु '' इत्यस्यतेस्तुरित्यर्थ इति टीकाग्रन्थश्च वर्णस्फोटेऽनुकूलः। तथा स्थान्यर्थाभिधानसमर्थस्यैवादेशत्वमिति स्थानेन्तरतमपरिभाषयैव \`\`तस्थ स्थमिपाम् '' इत्यादिषु निर्वाहात्तदर्थं यथासंख्यसूत्रं नारब्धव्यमिति भाष्यमपि। पदस्फोटवाक्यस्फोटौ तु इहैव प्रघट्टके \`\`येनोच्चारितेन '' इति भाष्यप्रतीकमुपादाय कैयटेन भाष्यर्थतया वर्णितौ। वर्णव्यतिरिक्तस्य पदस्य वाक्यस्य वेति वदता तयोरखण्डताप्युक्ता। \`\`नित्येषु शब्देषु कूटस्थैरविचालिभिर्वर्णैर्भवितव्यम् '' इति तत्रतत्र भाष्ये सखण्डतोक्ता।

 मायानिश्चलयन्त्रेषु कैतवानृतराशिषु।

 अयोघने शैलशृङ्गे सीराङ्गे कूटमस्त्रियाम् ॥

 इत्यमरः। पस्पशायामेव प्रघट्टकान्तरे \`\`किंपुनः'' इत्यादि भाष्यमुपादाय \`केचिद्वर्णस्फोटमपरे पदस्फोटं वाक्यस्फोटं चाहुः' इति वदता कैयटेन \`\` अइउण्'' इत्यत्र व्यक्तिस्फोटजातिस्पोटयोर्बलाबलं चिन्तयता प्रत्याहारान्हिकान्ते \`\`अक्षरं न क्षरं विद्यात् '' इति भाष्यव्याख्यावसरे व्यवहारनित्यता तु वर्णपदवाक्यस्फोटानां, नित्यत्वं तु जातिस्फोटस्येति प्रतिपादयता, अनुपदमेव ब्रह्मतत्त्वमेव हि शब्दरूपतया प्रतिभतीत्यर्थ इति व्याचक्षाणेन सर्वे पक्षाः सुचिता एव। यदा तु अविद्यैव जातिरिति पक्षस्तदभिप्रायेण जातिस्फोटस्यापि व्यवहारनित्यतेति \`\`अक्षरं न क्षरं विद्यात् '' इत्यस्य कैयटीये पाठान्तरम्। \`\`आद्यन्तौ टकितौ '' इतिसूत्रे च भाष्य एव वर्णस्फोटपदस्फोटावुक्तौ। असत्यमेव प्रकृतिप्रत्ययविभागं तदर्थं चाश्रित्य रेकागवयन्यायेन सत्यस्य पदस्फोटस्य व्युत्पादनमभिप्रेतमिति तत्रैव कैयटः। \`\`अर्थवदधातुः'' \`\`स्वं रूपं शब्दस्य '' \`\`तपरस्तत्कालस्य '' इत्यादिसूत्रेष्वपि स्पष्टमिदं भाष्यकैयटादावित्यलं बहुना। जातेश्च ब्रह्मात्मकत्वमुक्तं हरिणा----

 सम्बन्धिबेदात्सत्तैव भिद्यमाना गवादिषु।

 जातिरित्युच्यते तस्यां सर्वे शब्दा व्यवस्थिताः ॥

 तां प्रातिपदिकार्थं च धात्वर्थं च प्रचक्षते।

 सा नित्या सा महानात्मा तामाहुस्त्वतलादयः ॥ इति ॥

 जातेः स्फोटत्वमपि प्रघट्टकान्तरे स एवाह----

 अनेकव्यत्त्यभिव्यङ्ग्या जातिः स्फोटे इति स्मृता।

 कैश्चिद्व्यक्तय एवास्या ध्वनित्वेन प्रकल्पितः ॥ इति ॥

 यद्यपीहाष्टौ पक्षा उक्तास्तथापि वाक्यस्फोटपक्षे तात्पर्यं ग्रन्थकृताम्। तत्रापि जातिस्फोटे इत्यवधेयम्, पृर्वपूर्वोपमर्द्देनैवोत्तरोत्तरोपन्यासात्। तथाच प्रथमव्युत्पत्तेर्व्यवहाराधीनतया संपूर्णस्य वाक्यस्य विशिष्टे प्राथमिकः शक्तिग्रह इति निर्विवादम्। स चावापोद्वापाभ्यामवयवानां शक्तिरिति न्यायोपष्टम्भेन त्यज्यत इति दर्शना न्तराणां पन्थाः। एकादेशादिस्थले उक्तरीत्या विनिगमनाविरहेण कैश्चित्पररूपादिस्थले पूर्वलोपाद्यभ्युपगमेन च व्याकरणानां कलहे सति अवयवशक्तेर्दुरुपपादतया प्राथमिकशक्तिग्रह एव प्रमारुप इति तु सैद्धान्तिकः पन्थाः। उक्तं च हरिणा---

 तत्र यन्मुख्यमेकेषां तत्रैतेषां विपर्ययः ॥ इति॥

 ब्राह्मणार्थो यथा नास्ति कश्चिद् ब्राह्मणकम्बले।

 देवदत्तादयो वाक्ये तथैव स्युरनर्थकाः ॥ इति च ॥

 एवंस्थिते निपाता द्योतका विकरणा अनर्थका इत्यादिविचारोऽपि प्रक्रियादशायामेव। आह च---

 अकडादीनां व्यवस्थार्थं पृथक्त्वेन प्रकल्पनम्।

 धातूपसर्गयोः सास्त्रे धातुरेव तु तादृशः ॥ इति ॥

 तादृशोऽखण्कड इत्यर्थः। एवञ्च \`नामार्थयोरभेद एव संसर्गः' \`प्रत्ययार्थः प्रधानम्' इत्यादिव्युत्पत्तयोऽपि प्रक्रियाश्रया एव। उक्तं च----

 किंगर्भजन्ये किंगर्भ कीदृग्भातीति नो मते।

 विचारः फलितः सर्वः प्रकृतिप्रत्ययाश्रयः ॥ इति ॥

 आरोपितस्यापि पारमार्थिके उपायता न विरुद्धा। लिपिस्थूलारुन्धतीशाखाचन्द्रादीनां लौकिकदृष्टान्तानामर्थवादवाक्यापञ्चकोशावतरणादीनां तन्त्रान्तरसिद्धानां पूर्वत्रासिद्धादीनां चैतच्छास्त्रसिद्धानां प्रागेव दर्शितत्वात्। तदेवं पक्षभेदेन अविद्यैव ब्रह्मैव वा स्फुटत्यर्थोऽस्मादिति व्युत्पत्त्या स्फोट इति स्थितम्। आह च----

 शास्त्रेषु प्रक्रियाभेदैरविद्यैवोपवर्ण्यते। इति।

समारम्भस्तु बावानामनादि ब्रह्म शाश्वतम्। इति च।

 तदेवं वराटिकान्वेषणाय प्रवृत्तश्चिन्तामणिं लब्धवानिति वासिष्ठरामायणोक्ताभाणकन्यायेन शब्दविचाराय प्रवृत्तः सन् प्रसङ्गादद्वैते औपनिषदे ब्रह्मण्यपि व्युत्पद्यतामित्यभिप्रायेण भगवान्भर्तृहरिर्विवर्त्तवादादिकमपि प्रसङ्गाद् व्युदपादयत्, तत्तु तन्त्रान्तरे स्फुटं प्रकृते नातीवलोपयुक्तं चेति नेह तन्यते ।

 इति स्फोटस्वरूपव्युत्पादन्म् ॥



 स्यादेतत्, चं लिख चकारस्त्रुटित इत्यादिव्यवहाराल्लिपावेव शब्दभ्रमवतां तत्रैव वाचकत्वाभिमानजुषां बालानां पुस्तकमुपयुज्यते यथा, तथैव भेदग्रहवतामपीति वस्तुस्थितिः। एवमिहापि प्रकृत्यादिविभागेपारमार्थिकत्वाभिमानवतामपि उपयुज्यते एव सास्त्रं तत्किमर्थं कल्पनाव्युत्पादनक्लेशः। अत एव हि भाष्यकारोऽपि शब्दो नित्योऽनित्यो वेति विकल्प्य उभयथापि व्याकरणारम्भस्य निष्प्रत्यूहत्वाद्यथातथास्त्वित्युदासिष्यतेति चेत् ? सत्यं, व्युत्पत्त्यर्थं वस्तुस्थइतिः कथिता। पक्षभेदेषु हि गौणमुख्येषु व्युत्पादितेषु तत्र परस्परविरुद्धतया भास्माना अपि सिद्धान्तग्रन्था व्यवस्थापयितुं शक्यन्ते। स्वार्थद्रव्यादीनां पञ्चनां क्रमेण भानमित्यादिवक्ष्यमाणमपि कल्पनयैवोपपादयितुं शक्ष्यते इति दिक्।

 नन्वस्तु साधुशब्दो विषयः, अस्तु च प्रकृतिप्रत्ययादिकल्पनया तद्व्युत्पादनोपपत्तिः, तथापि व्याकरणाध्ययनस्यानुष्ठापकं किमिति चेत् ? नित्याध्ययनविधइरिति गृहाण। श्रुयते हि \`\`ब्राह्म्णेन निष्कारणो धर्मः षडङ्गो वेदोऽध्येयो ज्ञेयश्च '' इति। निष्कारणो दृष्टकारणनिरपेक्षो नित्य इति यावत्। कार्यतेऽनुष्ठाप्यतेऽनेनेति कारणं फलम्। ब्राह्मणेन षडङ्गो वेदोऽद्येयो ज्ञेयश्चेत्यन्वयः। तथाच साङ्गवेदाध्ययनतदर्थज्ञ्ानरुपोऽयं धर्मो नित्यः सन्ध्योपासनादिवदित्यर्थः। श्रुतिरेषेति हरदत्तादयः। स्मृतिरिति तु भट्टाचार्याः। तत्र यदि स्मतिरेवेति प्रामाणिकं तर्हि \`\`आगमः खल्वपि '' इति भाष्येप्यागममूलकत्वादागमः स्मृतिरेविति व्याख्येयम्। अङ्गत्वं चाङ्गत्वेन संस्तवात्। उक्तं हि शिक्षायाम्---

 मुखं व्याकरणं तस्य ज्योतिषं नेत्रमुच्यते।

 निरुक्तं श्रोत्रमुद्दिष्टं छन्दसां विचितिः पदे ॥

 शिक्षा घ्राणं तु वेदस्य हस्तौ कल्पान्प्रचक्षते ॥ इति ॥

 उपकारकतयाऽप्यङ्गत्वम्। व्याकरणं हि अर्थविशेषमाश्रित्य स्वरविशेषादीन् विदधत् पदार्थविशेषनिर्णये उपयुज्यते। ज्योतिषमपि स्वाध्यायोपयोगिनमनुष्ठानोपयोगिनं च कालविशेषं प्रतिपादयति। निरुक्तं तु व्याकरणस्यैव परिशिष्टप्रायं बाहुलकादिसाध्यानां लोपागमविकारादीनां प्रायशस्तत्र सङ्ग्रहात्। छन्दोविचितिरपि गायत्र्यादिलक्षणद्वारा गायत्र्या यजतीत्यादिविध्यर्थनिर्णये उपयुज्यते। शिक्षापि वर्णोच्चारणप्रकारं दर्शयति। कल्पसूत्राण्यपि प्रकरणान्तरपठितस्य न्यायलभ्यस्य शाखान्तराधीतस्य चाङ्गजातस्योपसंहारेण प्रयोगं दर्शयन्ति। तस्मात्षडङ्गानि। तेष्वपि प्रधानं व्याकरणम्, पदपदार्थावगमस्य व्याकरणाधीनत्वात्; वाक्यार्थज्ञानस्य तन्मूलकत्वात्। अत एव तस्य शिक्षायां मुकत्वेन निरूपणं कृतम्। मन्वादिस्मृतिष्वपि अङ्गाध्ययनविधयः प्रसिद्धा एव। तथा चाध्ययनविधिर्व्याकरणाध्ययनस्यानुष्ठापक इति स्थितम्। तथाच सन्धअयोपासनादेरभावे प्रत्यवायोऽनुष्ठाने च पापक्षय इति यथाभ्युपेयते तथा व्याकरणाध्ययनस्याप्यननुष्ठाने अनुष्टाने च बोध्यम् ।

 रक्षाप्रभृतीनि फलान्तराण्यपि सन्ति। तथा च बाष्यम्--\`\`कानि पुनरस्प प्रयोजनानि। रक्षोहागमलघ्वसन्देहाः प्रयोजनम् '' इति। अत्र प्रयुज्यते प्रवर्त्यतेऽनेनेति करणल्युडन्तः प्रयोजयतीति कर्तृव्युत्पत्त्या बाहुलकात्कर्तृल्युडन्तो वा, उभयथापि प्रवर्त्तकविधिपरः पुल्लिङ्गः प्रयोजनशब्द एकः। फलपरः क्लीबोऽपरः। उभयोः \`\`नपुंसकम् '' इति नपुंसकैकशेषे एकवद्भावस्य वैकल्पिकतया प्रश्ने बहुवचनमुत्तरे एकवचनं च बोध्यम्। तत्र आगमः प्रवर्त्तकः, रक्षोहलाघवासन्देहास्तु फलानीति विवेकः। तत्र प्रवर्त्तक आगमो व्याख्यातः। फलानि व्याख्यायन्ते ।

 तत्र रक्षा वेदसंरक्षणम्। तथाहि, भाषायमदृष्टा लोपगमवर्णविकाराश्छन्दसि दृश्यन्ते। ते केवलप्रयोगशरणैः प्रामादिकाः सम्भाव्येरन्। वैयाकरणस्तु लक्षणदर्शी तदेव रूपं स्थापयति।

 तत्र लोपोदाहरणम्--त्मना देवेषु विविदे मितद्रुः। त्मना आत्मनेत्यर्थः। \`\`मन्त्रेष्वाङ्‌यादेरात्मनः'' इत्याकारलोपः।

 आगमो यथा--देवासः, ब्राह्णणासः। \`\`आज्जसेरसुक् '' इत्यसुगागमः।

 लोपागमौ यथा--देवा अदुह। अदुहतेत्यर्थः। दुहेर्लङो झस्यादादेशे कृते \`\` लोपस्त आत्मनेदेषु '' इति तलोपः, \`\`बहुलं छन्दसि '' इति रुडागमः। एतेन \`नाशिरं द्रुहे' \`विश्वा इत्ते' \`छेनवो दुह्रे' इत्यादिलडन्तमपि व्याख्यातम्।

 वर्णविकारो यथा--गृभ्णामि ते सौबगत्वाय। \`\`हृग्रहोर्भश्र्छन्दसि '' \`\`हस्येति वक्तव्यम्'' इति भकारः।

 प्रत्ययोऽपि छान्दसोस्ति। यथा--उद्ग्राभं च निग्राभं चेति। \`\`उदिग्रह'' इतिसूत्रे \`\`उद्ग्राभनिग्राभौ च च्छन्दसि स्रुगुद्यमननिपातनयोः '' इति वचनादुन्निपूर्वाद्ग्रहेर्घञ्। तत्र उत्पूर्वात्सूत्रेण लोकेऽपि सिद्धो घञ्। निपूर्वात्तु वार्तिकोक्तश्छन्दस्येव। सन्निवेशविशेषयुक्ताः पात्रविशेषाः स्रुचः। इह तु जुहूपभृतोरेव ग्रहणम् \`\`उद्गाभं चेति जुहूमुद्यच्छति, निग्राभञ्चेत्युपभृतं नियच्छति'' इति वचनात्। भकारादेशः प्राग्वत्।

 ऊहोऽपि प्रयोजनम्। तथाहि, यत्राह्घजातं सम्पूर्णमुपदिष्टं सा प्रकृतिः।यथा--दर्शपूर्णमासौ। यत्र नोपदिष्टं सा विकृतिः यथा--\`\`सौर्यं चरुं निर्वपेद् ब्रह्मवर्चसकामः'' इति विहितो यागः। अत्र वैकृतस्य विधेर्विशयभूतायां भावनायां करणीभूते यागे उपकारकाकाङ्क्षायां तन्मुखेन प्राकृतमङ्गजातं प्राप्यते। वैदिके करणे तादृशानामेवाङ्गानामपेक्षितत्वात्। तेषामेव प्रकृतौ क्लृप्तसामर्थ्यात्। तद्विशेषस्य् चैकदेवतात्वादिना शक्यज्ञानत्वात्। तस्मात् \`\`प्रकृतिवद्विकृतिः कर्त्तव्या '' इति पूर्वमीमांसायां स्थितम्। तत्र यस्याङ्गस्य प्रकृतौ य उपकारः क्लृप्तस्तस्य विकृतावसंभवे निवृत्तिः। यथा प्रकृताववघातस्य वैतुष्यमुपकारतया कलृप्तं तस्य कृष्णलेष्वसंभवादवघातस्य निवृत्तिः। मन्त्रा अप्यङ्गम्। तेषां चानुष्ठेयार्थप्रकाशनं कार्यम्। तत्र प्रकृतौ यस्य मन्त्रस्य यदभिधेयं तच्चेद्विकृतौ साकल्येन नास्ति तदा कृत्स्नस्य मन्त्रस्य निवृत्तिः। यथा-- \`\`अवरक्षो दिवः सपत्नं वध्यासम् '' इत्यवघातमनत्रस्य कृष्णलेषु। यस्य त्वेकदेशस्याभिदेयं नास्ति तस्य तावन्मात्रं निवर्तते। यथा--\`\`अग्नये त्वा जुष्टं निर्वपामि '' इत्यस्य मन्त्रस्यावयवभूतं देवताभिधायि पदमौषधद्रव्यकत्वेन एकदेवताकत्वेन चाग्रनेयविकारभूते देवताभिधायि पदमौषधद्रव्यकत्वेन एकदेवताकत्वेन चाग्नेयविकारभूते सौर्ये निवर्त्तते अग्निशब्दे च लुप्तद्वारकतया निवर्तमाने एकारोऽपि निवर्त्तते। अकारान्तेतरप्रकृतिसन्निधानेनैव हि एकारस्य सम्पदानं वाच्यम्, अकारान्तात्तु यशब्दस्य। ततश्चतुर्थ्यन्तसूर्यायेत्याद्युदात्तमग्नय इत्यस्य मध्योदात्तस्य स्थाने ऊह्यम्। सोऽयं प्रकृत्यूहः।

 लिङ्गस्य क्वचिदूहः। यथा--\`\`देवीरापः शुद्धाः स्थ '' इत्यप्सु विनियुक्तो मन्त्रः। तस्याज्ये ऊहः देवाज्यशुद्धमसीति।

 प्रत्ययमात्रस्य क्वचिदूहः। यथा--\`\`मा भेर्मा संविक्थाः'' इति पुरोडाशेऽवदानमन्त्रः। तस्य धानासूहः--\`\`माभैष्ट मा संविजिध्वम् '' इत्यादिरिति हरदत्तादयः। याज्ञिकास्तु संविग्ध्वमित्यूहमाहुः। युक्तं चैतत्, प्रकृतावनिट्कतया \`\`विजिर् पृथग्भावे '' इत्यस्य प्रयोगो न तु \`\`ओविजी भयचलनयोः'' इत्यस्येत्यवधारणात्।

 लाघवमपि प्रयोजनम्। तताहि, अध्यापनं ब्राह्मणस्यवृत्तिः। तन्निर्वाहश्च वैदुष्याधीनः। वैदुष्यं च साध्वसाधुविवेकः। स च न प्रतिपदपाठादिना सम्भवति, शब्दानामानन्त्यात्। तस्मादुत्सर्गापवादरूपलक्षणद्वारा तद्बोधने लाघवम्। अन्यथा तु गौरवम्।

 असन्देहोऽपि प्रयोजनम्। तथाहि, \`\`स्थूलपृषतीमनड्वाहामालभेत '' इति श्रूयते। तत्र सन्देहः--कर्मधारयोऽयं बहुव्रीहिर्वेति। तत्र कर्मधारयपक्षे पृषतीशब्देन मत्वर्थलक्षणया पृषतत्तवती बिन्दुमती गौरेवाभिधीयते, स्थूलापि सैव, बिन्दूनां स्थौल्यं तानवं वा यथा तथाऽस्तु। बहुव्रीहौ तु स्थौल्यं पृष्त्स्वेवेति। गौस्तु स्थूला कृसा वेत्यत्रानादरः। तत्र लकाराकारे उदात्तत्वं दृष्टा पूर्वपदप्रकृतिस्वरेण बहुव्रीहिं वैयाकरणो निश्चिनोति। ततश्च निश्चयेन प्रतिबन्धात्संशयानुत्पादः। स एवासन्देहः। अर्थाभावेऽव्ययीभावादसन्देहमिति स्यादिति चेत् ? न, पर्यायेणाव्ययीभावतत्पुरुषसंज्ञाद्वयमपीह भवतीति द्वितीये उपपादयिष्यमाणत्वात्। अत एवोभयथा मुनिप्रयोगः--अद्रुतायामसंहितमिति, अथासंहितयेति च। एवं \`\`इन्द्रपीतस्योपहूतो भक्षयामि '' इत्यादावपि स्वरेणैव बहुव्रीहिनिर्णये हन्द्रपीताधिकरणमवैयाकरणान्प्रति सार्थकम्। कृत्वाचिन्तान्यायेन वा नेयमिति दिक् ।

 तदेवं रक्षोहलाघवासन्देहाख्यानि चत्वारि फलानि व्याख्यातानि। आगमस्तु प्रवर्तक इत्युक्तम्। भाष्ये तु सन्दर्भसुद्ध्यर्थं फलचतुष्टयस्य प्राक् पश्चाद्वा प्रवर्त्तके वक्तव्ये मध्ये तदुक्त्या फलसन्दंशेन नित्यानामपि फलपर्यवसानमस्तीति सूचितम्। फलं तु पापक्षयः प्रत्यवायानुत्पत्तिर्वा, \`\`धर्मेण पापमपनुदति ''----

 विहितस्याननुष्ठानान्निन्दितस्य च सेवनात्।

 अनिग्रहाच्चेन्द्रियाणां नरः पतनमृव्छति ॥

 इत्यादिवचनानीह साधकानीति दिक्।

 \`\`इमानि च भूयः'' इत्यादिभाष्येण प्रवर्त्तकवचनान्तराणि उदाहृत्य व्याख्यातानि। तद्यथा--\`\`तेऽसुरा हेलयो हेलय इति कुर्वन्तः पराबभूवुस्तस्माद् ब्राह्मणेन न म्लेच्छितवै नापभाषितवै म्लेच्छो ह वा एष यदपशब्दः'' इति ब्राह्मणम्। अत्र न म्लोच्छितवै एतस्य विवरणं नापभाषितवै इति। उभयत्रापि \`\`कृत्यार्थे तवैकेन्केन्यत्वनः'' इति तवैप्रत्ययः। थातूनामनेकार्थतया निन्दावचनान्म्लेच्छदातोः कर्मणि घञ्। तेनापशब्दसामानाधिकारण्यं न विरुध्यते। अत्र \`न म्लेछितव्यम्' इति निषेधस्य \`\`तेऽसुराः'' इत्यर्थवादः। न चेह रात्रिसत्रन्यायेन आर्थवादिकं फलमास्त्विति वाच्यं, \`\`द्रव्यसंस्कारकर्मसु परार्थत्वात्फलश्रुतिरर्थवादः स्यात् '' इति न्यायेन अपापश्लोकश्रवणवत्प्राशस्त्यमात्रपरत्वात्। प्रकरणात्क्रत्वङ्गो ह्ययं निषध इति \`\`यर्वाणस्तर्वाणो नाम '' इत्यादावुत्तरग्रन्थे भाष्यकारैरेव स्फुटीकरिष्यते। अत एव इहापि पराभूता मा भूमेत्यध्येयं व्याकरणमिति नोपसंहृतं, किन्तु म्लेच्छा माभूमेत्येव। म्लेच्छा निन्द्याः, शास्त्रबोदितविपरीतानुष्ठानादिति भावः। अत्र \`\`हैहेप्रयोगे हैहयोः'' इति प्लुते प्लुतत्वप्रयुक्ते प्रकृतिभावे च कर्त्तव्ये तदकरणं म्लेच्छनमित्त्येके। ननु \`\`सर्वः प्लुतः साहसमनिच्छता विभाषा कर्त्तव्यः'' इति भाष्यकृता वक्ष्यमाणत्वान्नैष दोष इति चेत् ? सत्यम्, अत एवापरितोषाद् \`वाक्यद्विर्वचनं म्लेच्छनम् ' इत्यपरैर्व्याख्यातम्। \`\`सर्वस्य द्वे'' इत्यत्र पदग्रहणस्य चोदितत्वादिति तेषां भावः।

 ननु नेदं शास्त्रीयं द्विर्वचनं किन्तु तात्पर्यद्योतनार्थमैच्छिकः पुनः प्रयोगः \`अनावृत्तिः शब्दादनावृत्तिः शब्दात् ' इतिवदिति चेत् ? तर्ह्याम्रेडितस्वरानुपपत्तिः। यदि तु तत्राम्रेडितस्वरविनिर्मक्त एव पाठस्तर्हि अरिशब्दे रेफस्य लत्वमपशब्द इत्यवर्धयम्। इदं च भाष्यादिषु प्रसिद्धं श्रुतिपाठमुसृत्य व्याख्यातम्। अयं च पाठः क्वचिच्छाखायामन्वेषणीयः। माध्यन्दिनानां शतपथब्राह्मणे तु \`\`हेलवो हेलव इति वदतः '' इति पठित्वा \`\`तस्माद् ब्राह्मअणो न म्लेच्छेत्'' इति पठ्यते। तत्र यकारस्थाने वकारोऽपशब्द इति स्पष्टमेव।

 मन्त्रो हीनः स्वरतो वर्णतो वा मिथ्याप्रयुक्तो न तमर्थमाह।

 स वाग्वज्रो यजमानं हिनस्तियथेन्द्रसत्रुः स्वरतोपराधात् ॥ इति ॥

 स्वरेण स्वरतः \`\`हीयमानपापयोगाच्च'' इति तसिः। मिथ्याप्रयुक्तः यदर्थप्रतिपादनाय प्रयुक्तस्ततोऽर्थान्तरं स्वरवर्णदोषात्प्रतिपादयन् अत एव तमर्थं नाहेत्यर्थः। वागेव वज्रः हिंसकत्वात्। यजमानं हिनस्तीति। यथाध्वर्युकृताद्धोमाद्यजमाने धर्मोत्पत्तिः एवमध्वर्युकृतादपशब्दप्रयोगाद्यजमाने प्रत्यवाय इत्यर्थः। यथेत्युदाहरणे। इन्द्रशत्रुः इन्द्र शत्रुशब्दः। पुरा किल विश्वरूपाख्ये त्वष्टुः पुत्रे इन्द्रेण हते सति कुपितस्त्वष्टा इन्द्रस्य हन्तारं वृत्राख्यं पुत्रान्तरमुत्पिपादयिषुराभिचारिकं यागं कृतवान्। तत्र च इन्द्रस्य शातयिता शत्रुः हिंसक इति यावत् तथाभूतः सन् वर्धस्वेति प्रतिपादितुं \`इन्द्रशत्रुर्वर्धस्व' इति प्रयुक्तम्। ण्यन्ताच्छदेरौणादिकः क्रुन्प्रत्ययः। प्रज्ञादिगणे निपातनाद् ह्रस्वः। इन्द्रशत्रुत्वस्य विधेयत्वान्न सम्बोधनविभक्तिः तस्या अनुवाद्यविषयकत्वात्। अत एव राजन् युध्यस्व राजा भव युध्यस्वेत्यनयोर्व्यवस्थयैव प्रयोगः। राजत्वस्य सिद्धत्वे सम्बोधनविभक्तिर्न तु विधेयत्वेऽपीति। एवं स्थिते इन्द्रशत्रुशब्दे तत्पुरुषसमासप्रयुक्तेऽन्तोदात्ते वक्तव्ये प्रमादादाद्युदात्तः किलोक्तः। तथाच पूर्वपदप्रकृतिस्वरेण बहुव्रीह्यर्थो लब्धः। इन्देर्हि धातोरौणादिके \`\`ऋज्रेन्द्र'' इत्यादिना रन्प्रत्यये कृते इन्द्रशब्द आद्युदात्तो व्युत्पादितः। तेनेन्द्र एवास्य हिसकः सम्पन्न इति श्रुतीतिहासपुराणादिषु प्रसिद्धम्। तदिहोदाहरणतयोक्तम् ।

 स्यादेतत्, \`\`यज्ञकर्मणि'' इत्येकश्रुत्येह भवितव्यम्। सा च तत्पुरुषबहुव्रीह्योरविशिष्टेति। अत्राहुः--जपादिपर्युदासेन मन्त्रेष्वेव एकश्रुतिर्विधीयते। स्वेच्छया प्रयुज्यमानश्च मन्त्रो न भवति। तदुक्तं भेदलक्षणे जैमिनिना--\`\`अनाम्नातेष्वमन्त्रत्वम् '' इति। अपस्तम्बश्चाहअनाम्नाता अमन्त्रा यथा प्रवरोहनामधेयग्रहणानि '' इति। अत एव \`\`मन्त्रो हीनः'' इति पाठस्य शिक्षायां प्रसिद्धत्वेऽपि ऊह्यमानस्यामन्त्र तया यथेनद्रशत्रुरिति वाक्यशेषोऽसङ्गतः स्यादतो मन्त्रशब्दः शब्दमात्रपर इत्याशयेन भाष्ये \`\`दुष्टः शब्दः'' इति पठितम्। ननु स्वाहेन्द्रशत्रुर्वर्द्धस्वेति वेदे पठ्यत एवेति ? सत्यम्, ऊहितं यदमन्त्रभूतम् अनुकार्यं तदनुकरणस्य पाठेऽपि अर्थपरस्यानुकार्यस्य लौकिकत्वानपायात्। नन्विन्द्रशत्रुशब्दस्य लौकिकत्वे कथं स्वरप्रयुक्तयोर्गुणदोषयोः प्रसक्तिः स्वरस्य वेदमात्रविषयकत्वादिति चेत् ? न, स्वरविधौ छन्दोधिकाराभावात्। एतावानेव हि भेदः--यच्छन्दसि त्रैस्वर्यमेकश्रुतिश्च व्यवस्थायाऽऽश्रीयते, लोके त्वैच्छिको विकल्पः। अत एव एकश्रुत्यासूत्रपाठस्त्रैस्वर्येण वेति पक्षद्वयमपि तत्रतत्रोपन्यस्तमिति वक्ष्यामः।

 नन्वेवं \`\`उच्चैसल्तरांवा'' इतिसूत्राद्विकल्पानुवृत्त्यैव सिद्धौ \`\`विभाषाछन्दसि '' इत्यत्र विभाषाग्रहो व्यर्थः स्यात्। प्रसज्यप्रतिषेधे तु नायं दोषः। यज्ञकर्मणीत्यस्य निवृत्तये पुनर्विभाषाग्रहणात्। न च पर्युदास पक्षेऽप्येवेमवास्त्विति वाच्यं, नित्याविकल्पविध्योर्विषयभेदस्यावस्य कतया आरम्भसामर्थ्यादेव तन्निवृत्तिसिद्धेः। प्रसज्यप्रतिषेधे तु नारम्भसामर्थ्यं, ऊहादिष्वमन्त्रेषु चरितार्थस्य पूर्वविधेरुत्तरेण छन्दोमात्रविषयकेण बाधसम्भवात्। न ह्यूहादीनां छन्दस्त्वमस्ति, मन्त्रब्राह्मणेतरत्वात्। तस्मादसमर्थसमासमाश्रित्यापि प्रसज्यप्रतिषेध एवागत्या स्वीकर्त्तुमुचित इति चेत् ? न, पर्युदासपक्षेऽपि मन्त्रे नित्यं ब्राह्मणे वेति विषयविभागसंभवेन यज्ञकर्मनिवृत्तये विभाषाग्रहणसम्भवात्। उक्तापरितोषादेव तु केचिज्जपादिषु प्रसज्यप्रतिषेधमाश्रित्य इहाप्येकश्रुतेः प्राप्तौ सत्यां तदकरणं बहुव्रीहिस्वरकरणं च स्वरतोऽपराधादित्यस्यार्थ इत्याहुः।

 श्रूयते च-----

 यदधीतमविज्ञातं निगदेनैव शब्द्यते।

 अनग्रनाविव शुष्कैधो न चज्ज्वलति कर्हि चित् ॥

 निगदेन पाठमात्रेण। शुष्कैध इति सान्तेन क्लीबेन एधस्शब्देन अकारान्तेन वा पुल्लिङ्गेन निर्वाह्यम्। न ज्वलति न प्रकाशते निष्फलं भवतीत्यर्थः। निरुक्ते तु--\`\`अथापि ज्ञानप्रशंसा भवत्यज्ञाननिन्दा च'' इत्युपक्रम्य---

 \`\`स्थाणुरयं भारहारः किलाभूदधीत्य वेदं न विजानाति योऽर्थम्।

 योर्थज्ञ इत्सकलं भद्रमश्नुते नाकमेति ज्ञानविधूतपाप्मा ॥ ''

 इति मन्त्रमुदाहृत्य \`\`यद्गृहीतमविज्ञातम् '' इत्यादि पठितम्। तत्रापि गृहीतं शब्दतः, अविज्ञातं तु अर्थतः प्रकृतिप्रत्ययादिविभागेन वेत्यादि; शेषं प्राग्वत्।

 अन्यत्रापि श्रूयते--\`\`एकः शब्दः सम्थक् ज्ञातः सुष्ठु प्रयुक्तः स्वर्गे लोके कामधुग्भवति'' इति। एतच्च \`\`एकः पूर्वपरयोः'' इति सूत्रे भाष्यकृद्वक्ष्यति। एकन्मूलकमेव कात्यायनप्रणीतेषु भ्राजाख्येषु श्लोकेषु स्मर्यते----

 यस्तु प्रयुङ्क्ते कुशलो विषेषे शब्दान् यतावद्व्यवहारकाले।

 सोऽनन्तमाप्नोति जयं परत्र वाग्योगविद् दुष्यति चापशब्दैः ॥ इति ॥

 दुष्यतति चापशब्दैरित्यत्र अवैयाकरणः कर्त्ता सामर्थ्याद् बोध्यः।

 तथाः---

 अविद्वासः प्रत्यभिवादे नाम्नो ये न प्लुनिं विदुः।

 कामं तेषु तु विप्रोष्य स्त्रीष्विवायमहं वदेत् ॥

 अथमहमित्यस्य \`\`अनुकरणं चानितिपरम्'' इतिक गतिसंज्ञा। ततो गतिसमासेऽपि \`अस्यवामीयम्' इत्यादाविवानुकरणत्वादेव विभक्तेर्लुङ् न ।

 याज्ञिकाः पठन्ति प्रयाजाः सविभक्तिकाः कार्या इति ॥ यद्यपि प्रकृतौ प्रयाजमन्त्राः सविभक्तिका एव पठ्यन्ते, तथापि यदि आधा नादनन्तरं यजमान उदरव्यथावान् स्याद्यदि वा संवत्सरमध्ये तस्य महती विपत्स्यात्तदा नैमित्तिकीं पुनराधेयेष्टिं विधाय तत्रेदमाम्नातं--\`\`प्रयाजाः सविभक्तिकाः'' इति। तत्र केवलविभक्तेः प्रयोगानर्हत्वात्प्रकृतिराक्षिप्यते। सा चाग्निशब्दरूपा न तु या काचित्। निरुक्ते देवताकाण्डे-\`\`अथ किंदेवताः प्रयाजानुयाजाः'' इतिक प्रश्नमवतार्य मन्त्रवर्णादीनुदाहृत्य \`\`आग्नेया इति तु स्थितिः'' इत्युपसंहारात्। तस्मादादितश्चतुर्षु प्रयाजेषु चतस्रो विभक्तयोऽग्निशब्दप्रकृतिकाः पठ्यन्ते इत्यादिश्रौतग्रन्थेषु द्रष्टव्यम्।

 तथान्यत्रापि \`\`यो वा हमा पदशः स्वरशोऽक्षरशो वाचं विदधाति स आर्त्विजीनः'' इति। पदंपदमिति \`\`संख्यैकवचनाच्च वीप्सायाम्'' इति शस्। स्वर उदात्तादिः। अक्षरं व्यञ्जनसहितोऽच्। ऋत्विजमर्हतीत्यार्त्विजीनो यजमानः, ऋत्विक्कर्मार्हतीत्यार्त्विजीनो याजकः, \`\`यज्ञर्त्विग्भ्यां घशञौ'' इतिसूत्रेण \`\`यज्ञर्त्विग्भ्वां तत्कर्मार्हतीति चोपसंख्यानम् '' इतिवार्त्तिकेन च खञ्। यजने याजने च विदुष एवाधिकार इति भावः।

 ऋग्वेदेऽपि बहरवो मन्त्रवर्णाः--चत्वारिशृङ्गा, चत्वारिवाक्, उतत्वः पश्यन्, सक्तुमिव, इत्यादयः। \`\`तितउ परिपवनं भवति'' इति भाष्यम्। \`\`चालनी तितउः पुमान् '' इति तु अमरस्य प्रमाद इत्येके। वस्तुतस्तूक्तभाष्यानुरोधादमरग्रन्थे पुसत्वायोगमात्रं व्यवच्छेद्यं न त्वन्ययोगोऽपि। तथा च पुंनपुंसकवर्गे--\`\`स्याद्वास्तु हिंगु तितउ'' इति त्रिकाण्डशेषः। अत एव \`तितउमाचष्टे तितापयति' इत्यभियुक्तग्रन्था अपि संगच्छन्ते इति दिक्।

 याज्ञिकाः पठन्ति--\`\`आहिताग्निरपशब्दं प्रयुज्य प्रायश्चित्तीया सारस्वतीमिष्टिं निर्वपेत्'' इति।

 तथा--दशम्युत्तरकालं पुत्रस्य जातस्य नाम विदध्याद्धोषवदाद्यन्तरन्तस्थमवृद्धं त्रिपुरुषानूकमनारिप्रातिष्ठितं तद्धि प्रतिष्ठिततमं भवति द्व्यक्षरं चतुरक्षरं वा नाम कृतं कुर्यान्न तद्धितमिति। नामकरणे अधिकारिणः पितुर्ये त्रयः पुरुषास्ताननु कायति अभिधत्ते इति त्रिपुरुषानूक्म्। \`\`अन्येषामपि दृश्यते'' इति दीर्घः। त्रिपुरुषेत्यत्र पात्रादित्वात्स्त्रीत्वाभावः, मूलविभूजादित्वात्कः। यत्तु उपपदाविपक्षया \`\`आतश्चेपसर्गे'' इति कं कृत्वा ततः षष्ठीतत्पूरुष इति, तत्तु \`\`कर्मण्यण्'' इति सूत्रे \`\`अकारादनुपपदात्कर्मोपपदो विप्रतिषेधेन'' इति वार्त्तिकस्य नदीसूत्रे स्त्रयाख्यावितिमूलविभुजादित्वात्क इति भाष्यस्य च अननुगुणम्। अत एव गङ्गाधरादिशब्दानां संज्ञाशब्दत्वमिति प्राञ्चः। वस्तुतस्तु प्रथमं कर्माविवक्षायामनूकपदं व्युत्पाद्य पश्चात्कर्मसम्बन्धेऽप्यदोषः। वार्त्तिकादिकं तु प्रथममेद कर्मविवक्षामभिप्रेत्य। अन्यथा कृतपूर्व्यादिषु का गतिः ? अत एव \`\`शक्यं च क्षुदुपहन्तुम्'' इति भाष्यव्याख्यायां बहिरङ्गस्त्रीत्वप्रतीत्या अन्तरङ्गः पदसंस्कारो न विहन्यते इति कैयटोपि वक्ष्यति। विवक्षा च लोकप्रसिद्ध्यनुसारिणी न तु स्वायत्तेति \`\`विपराभ्यांजेः'' इत्यादावपि पूर्वं धातुः साधनेन युज्यत इति पक्षमुपष्टभ्य विजयतीत्यादि नापादनीयमिति दिक्।

 तथा च ऋग्वेदे एव पठ्यते--\`\`सुदेवो असि वरुण यस्य ते सप्तसिन्धवः। अनुक्षरन्ति काकुदं सूर्म्यं सुषिरामिव'' इति। अस्यार्थः--हे वरुएण! सत्यदतेवोऽसि। यस्य ते काकुदं तालु काकुर्जिह्वा सा उद्यते उत्क्षिप्यतेऽस्मिन्निति काकुदम्। वदेरुत्क्षेपणमर्थो धातूनामनेकार्थत्वात्। ततो घञर्थे काविदानमित्याधिकरमे कः, सम्प्रसारणं, षष्ठीतत्पुरुषे शकन्ध्वादित्वात्पररूपम्। नुद प्रेरणे इत्यस्मादधिकरणे कः पृषोदरादित्वान्नुशब्दस्य लोप इत्यन्ये। निरुक्तस्वरसोऽप्येवम्। सप्तासिन्धव इव सिन्धवो विभक्तयः। अनुक्षरन्ति तालु प्राप्य प्रकाशन्ते इत्यर्थः। अत्र दृष्टान्तः--यता सच्छिद्रां लोहमयीं प्रतिमां प्रविशयाग्निः प्रकाशतेतथेति। अग्निर्हि तत्रत्यं मलं भस्मीकृत्य प्रतिमां शुद्धां करोति तथा विभक्तयोऽपि शारीरं पापमपाकुर्वन्तीति भावः। सूर्मी स्थूणाऽयःप्रतिमेत्यमरः। स्मर्यते च---

 सूर्मीं ज्वलन्तीमालिङ्गेन्मृत्यवे गुरुतल्पगः। इति।

 \`\`अमि पूर्वः'' इत्यत्र \`\`वा छन्दासि'' इत्यनुवृत्तेर्यणादेशः। सुषिरामित्यत्रार्शआद्यच् अभेदोपचारो वेत्याहुः। वस्तुतस्तु \`\`ऊषसुषिमुष्कमधोरः'' इति मत्वर्थीयो रप्रत्ययः। \`\`रन्ध्रं श्वभ्रं वपासुषिः'' इत्यमरः \`\`सरध्रेसुषिरं त्रिषु'' इति च। सुष्टु स्यतीति सुषिरिति क्षीरस्वामी।

 गर्त्ते गर्त्तान्विते वाद्ये विशेषे सुषिरं त्रिषु।

 इति शाश्वतः ॥

  इति प्रयोजनप्रपञ्चः ॥



 इत्येवं विषयप्रयोजनयोरुक्तयोः सम्बन्धाधिकारिणावुक्तप्रायावेवेति पृथङ्नोक्तौ।

 इह येन प्रयोजनं पृष्टं ततोऽन्य एव तटस्थ इत्थं प्रत्यवतिष्ठते। ननु यथा \`अधीष्व' इत्याचार्येणोक्ते प्रयोजनप्रश्नमकृत्वैव वेदमधीयते, तद्वदङ्गभूतं व्याकरणमप्यध्येष्यन्ते तत्किं प्रयोजनवर्णनक्लेशेनेति ? अत्रेदमुत्तरम्, प्रायेणेदानीन्तनानामल्पायुष्कत्वाद्विघ्नबहुलत्वाच्च प्रधानभूतो वेदस्तावत्पाठ्यते। तदध्ययनकाले च बाल्यात्प्रयोजनादिकं प्रष्टुमसमर्थाः शिष्या गुरुणा उपदिश्र्यमानं वेदं गृह्णन्तीति युक्तम्। ततो गृहीतवेदाः प्रौढिमापन्ना विवाहार्थं त्वरमाणा व्याकरणाध्ययनाय गुरुणा प्रेर्यमाणा अपि न सहसा प्रवर्त्तन्ते। \`\`वेदान्नो वैदिकाः शब्दाः सिद्धालोकाच्च लौकिकाः, अनर्थकं व्याकरणम्'' इति प्रत्यवतिष्ठन्ते। तान्प्रतियुक्तमेव प्रयोजनादिवर्णनम्। पूर्वकल्पेषु व्याकरणशिक्षादीनि लक्षणानि प्रथमं पाठयित्वा तत्तल्लक्षणानुसन्धापनपूर्वकं लक्ष्यभूतं वेदं ग्राहयन्तःस्थिताः। तदा परं बाल्यावस्थायां व्याकरणपाठात्प्रयोजनप्रश्नविरहे तत्प्रतिपादनमपि न कर्त्तव्यमेवेति। यद्यपि---

 श्रावण्यां प्रौष्ठपद्यां वाऽप्युपाकृत्य यथाविधि।

 युक्तश्छन्दांस्यधीयीत णासान्विप्रोऽर्द्धपञ्चमान् ॥

 ततः परं तु छन्दांसि शुक्लेषु नियतः पठेत्।

 वेदाङ्गनि रहस्यं च कृष्णपक्षेषु सम्पठेत् ॥

 इति मनुवचनस्य \`\`इत ऊर्ध्वमनध्यायेष्वङ्गान्यधीयीत'' इत्यादिस्मृत्यन्तराणां च पर्यालोचनया वेदवेदाङ्गाध्ययनसमकालता लभ्यते, तथापि ऋषिवचनत्वाविशेषाद्भाष्यकारोक्तेर्मानवादेश्च व्रीहियववद्विकल्प एवेति तत्त्वम्। तदेवमनुबन्धचतुष्टयस्य सुस्थात्वात्साधुशब्दव्युत्पादनं कर्त्तव्यमिति स्थितम् ।

 ननु किमिदं साधुत्वम्? साधयति बोधयतीति साधुरिति व्युत्पत्त्या बोधकत्वं तदिति चेत्? गाव्यादावपि तत्सत्त्वात्। शक्तत्वं तदिति चेत् ? न, \`पचति' इत्यादौ विकरणानामसाधुतापत्तेः, तेषामनर्थकत्वात्; डुपचष् लट् इत्यादीनांसाधुतापत्तेश्च, लाक्षणिकेष्वव्याप्तेश्च तेषामपि लक्ष्येऽर्थे ऽशक्तेः। क्वचिच्छक्ततायास्तु अश्र्वास्वादिष्वतिप्रसक्तेः। वृत्तिमत्त्वं तदिति चेत् ? न, द्योतकेषु निपातेष्वव्याप्तेः । औपसंदानिकी शक्तिरेव द्योतनेति चेत् ? न, प्रोत्तरजित्वघोत्तरटत्वयोरविशेषेण विनिगमनाविरहाच्छक्ततापत्तौ व्यासज्यवृत्तिशक्तौ विश्रान्तेः। ततश्च अट्द्विवचनाद्यव्यवस्थापत्तिः। न च जातिविशेषे एव साधुतेति वाच्यं, कत्वादिना सङ्करापत्तेरिति।

 अत्राहुः----

 अनपभ्रष्टताऽनादिर्यद्वाऽभ्युदययोग्यता।

 व्याक्रिया व्यञ्जनाया वा जातिः काऽपीह साधुता ॥ इति ॥

 अस्यार्थः---शक्तिवैकल्यादिप्रयुक्तमन्यथोच्चारणमपभ्रष्टता, तद्विरहोऽनपभ्रष्टता, सैव साधुता। सा चार्थविशेषान्तर्भावेणैव। तथाहि, यमर्थं शक्तया लक्षमयावा बोधयितुं द्योतयितुं वा यादृक्शब्दोऽनादिः प्रयुक्तस्तस्मिन्नर्थे दोषादन्यथात्वं प्राप्तः सोऽसाधुः, अन्यथा तु साधुरिति। येऽपि गाव्यादिष्वेव प्रथमं व्युत्पन्नाः सन्तस्तान्प्रयुञ्जते तेषामप्यन्यथोच्चारणमस्त्वेव। तत्र च दोषप्रयोज्यतास्त्येव, मूलप्रयोक्तुर्भ्रमाद्यन्यतमत्वात्।

 यद्वा, अनादिता साधुता। अनादरिति तु श्लोके भावप्रधानो निर्द्देशः। आदेरभावोऽनादिरिति वा। असन्देह इतिवत्तत्पुरुषः।

 अभ्युदययोग्यता वाऽस्तु साधुता।

 रत्नतत्त्ववच्छास्त्रापरिशीलनशालिभिर्गम्यो जातिविशेषो वेति। यत्तु जातिसङ्कर इत्युक्तम्। तन्न; गुणगतजातौ तस्यादोषत्वात्। तथाहि, यस्य देवदत्तादेरनोष्ठ्या वर्णा एव पूर्वं श्रुतास्तस्य कुड्यदिव्यवहितस्य ओष्ठ्यवर्णेषु श्रुतेषु यदनुमानं जायते तदोष्ठ्यानोष्ठ्यसाधारणतदनुमापकजात्यङ्गीकारे सत्येव घटते न तु तत्तद्व्याप्यनानाजातिस्वीकारे, ओष्ठ्यवर्णवृत्त्यसाधारणजातेः प्रागगृहीतत्वेनानुमितिसामग्रीवैकल्यात्। वस्तुतस्तु उपाधिसङ्गरवदेव जातिसङ्गरोऽपि सर्वत्रास्तु,दूषकताबीजानिरुक्तेः, विनिगमकाभावेन भूतत्वमूर्त्तत्वयोरिव शरीरत्वपृथिवीत्वयोर्द्वयोरपि जातित्वभङ्गापत्तेश्च। तस्माच्चतुर्विधमपि साधुत्वं निर्दोषं व्याकरणैकगम्यं च।

 एवमसाधुत्वमपि चतुर्द्धा--अपभ्रष्टता, सादिता, प्रत्यवाययोग्यता, तदवच्छेदकजातिविशेषो वेति। टिघुभादिसंज्ञासु यद्यपि पुण्यपापजनकतारूपे साधुत्वासाधुत्वे नस्तस्तथापि अनपभ्रष्टत्वरूपं साधुत्वमस्त्येव। तदेवानुशासनप्रवृत्तावुपयोगि, \`\`भय'' इत्यादिसौत्रानिर्द्देशात् \`\`कुत्वं कस्मान्न भवति'' इत्यादिभाष्याच्चेत्याहुः। एवं चानादित्वमभ्युदययोग्यत्वं वा अनपभ्रष्टतामात्रेण न सिध्यति, किन्तु पौरुषेयसङ्केतविरहविशिष्टेनेत्यवधेयम्। तदेतदुक्तम्---

 यास्त्वेताः स्वेच्छया संज्ञाः क्रियन्ते टिघुभादयः।

 कथं नु तासां साधुत्वं नैव ताः साधवो मताः ॥

 अनपभ्रंशरूपत्वान्नाप्यासामपशब्दता।

 हस्तचेष्टा यथालोके तथा सङ्केतिता इमाः ॥

ततश्च----

 नासां प्रयोगेऽभ्युदयः प्रत्यवायोऽपि वा भवेत्।

 लाघवेनार्थबोधार्थं प्रयुज्यन्ते तु केवलम् ॥ इति॥

तदयं निर्गलितोऽर्थः---

 यास्त्वेताः स्वेच्छया संज्ञा क्रियन्त इति पक्षे

 अनिदंप्रथमाः शब्दाः साधवः परिकीर्त्तिताः।

 त एव शक्तिवैकल्यप्रमादालसतादिभिः।

 अन्यथोच्चारिताः पुम्भिरपशब्दा इतीरिताः ॥

 इति च साध्वसाधुलक्षणे आश्रीयमाणे टिघुभादीनां साध्वसाधुबहिर्भावः स्पष्ट एव। तेषामप्यनादितेति पक्षे तु चतुर्विधाऽपि प्रागुक्ता साधुताऽस्त्येव। उक्तञ्च---

 व्यवहाराय नियमः संज्ञायाः संज्ञिनि क्वचित्।

 नित्य एव तु सम्बन्धो डित्यथादिषु गवादिवत् ॥

 वृद्व्यादीनां च शास्त्रेऽस्मिञ्छक्त्यवच्छेदलक्षणः।

 अकृत्रिमोऽभिसम्बन्धो विशेषणविशेष्यवत् ॥

 पक्षद्वयेऽप्यनुशासनविषयता निर्विवादेति। नामकरणे त्वयं विसेषः--कृतं कुर्यान्न तद्धितमित्यादिगृह्यसूत्राविरोधिनामेव साधुता। तद्विरोधिनां तु देशभाषानुसारेण क्रियमाणानां कूचीमञ्चीत्यादिनामधेयानामसाधुतैव। तदेतद् ऋलृक्सूत्रे वार्तिकवयाख्यावसरे स्फुटीकरिष्यते ॥

 इति साधुत्वनिर्वचनम् ॥



 व्युत्पादनं च प्रकृतिप्रत्ययादिकल्पनया उत्सर्गापवादरूपलक्षणैरेव, न तु साध्वसाध्वोर्वा अन्यतरस्य वा प्रतिपदपाठेन, शब्दानामानन्त्येन तदसम्भवादित्युक्तम्। स्यादेतत्, लक्षणप्रणयनमपि किं जातिपक्षमाश्रित्य उत व्यक्तिपक्षम् ? आद्ये सकृद्गतौ यद्बाधितं तद्वाधितमेवेति न सिद्ध्येत्। तथाहि, जातौ पदार्थे द्वयोर्विध्योः परस्परपरिहारेण तत्तज्जात्याक्रान्तव्यक्तिविशेषे चरितार्थयोः क्वचिदेकत्र प्रसङ्गे परस्परप्रतिबन्धादप्रतिपत्तिरेव स्यात् सत्प्रतिपक्षवत्। तथा च वक्ष्यति--\`\`अप्रतिपत्तिर्वोभयोस्तुल्यबलत्वात्'' इति। तत्र च विप्रतिषेधसूत्रं विध्यर्थं---परं तावद्भवतीति। तस्मिंश्च कृते यदि पूर्वस्य निमित्तमस्ति तर्हि भवत्येव तत्। यथा \`भिन्धाकि' इत्यत्र भिनद् हि इति स्थिते परत्वाद्धिभावे कृते पुनः प्रसङ्गविज्ञानादकज्भवति। तदेवं जातिपक्षे पुनः प्रसङ्गविज्ञानं यद्यपि सिद्ध्यति तथापि सकृद्गताविति न सिध्यति। तथा च\`जुहुतात् त्वम्' इत्यत्र जुहु हि इति स्थिते धिभावं बाधित्वा परत्वात्तातङि कृते स्थानिवद्भावेन स्यादेव धिः। व्यक्तिपक्षे तु सकलव्यक्त्युद्देश्यकस्य शास्त्रस्य व्यक्त्यन्तरे चरकितार्थत्वास्म्भवाद्विकल्पग्रसङ्गे नियमार्थं सूत्रं परमेव भवति न तु पूर्वमिति। तथा चैतत्सूत्रबलेन तत्र पूर्वलक्षणस्य व्यक्त्यन्तरमात्रविषयकत्वं कल्प्यत इति एतद्व्यक्तिविषयकलक्षणाभाव एव पर्यवस्यति। तथा च जुहुतात्त्वमित्यादेः सिद्धावपि भिन्धकीत्यादि व्यक्तिपक्षे न सिध्यति। तस्मादशक्यमन्यतरपक्षाश्रयणेन लक्षणप्रणयनमिति चेत्? सत्यम्, अत एव लक्ष्यानुरोधात्पक्षद्वयमप्याश्रीयते। क्व चित्कश्चित्पदार्थ इति। तत्र जातिवादिनामयं भावः--लाघवाज्जातिर्वाच्या। व्यक्तीनामानन्त्येन तासां वाच्यत्वे गौरवम्। वाहदोहाद्यन्वयस्तु लक्षितायां व्यक्ताविति।

 व्यक्तिवादिनस्तावाहुः--अनुपपत्तिं विनापि व्यक्तिप्रतीतेरनुभवसिद्धतया व्यक्तिरेव वाच्या। त्वप्रत्ययादिकं विना जातेः प्राधान्येनाप्रतीतेश्च। वाहाद्यन्वयोऽप्येवं समञ्जसः। यत्तूक्तं व्यक्तीनामानन्त्यमिति, नैतद्वाधकं, शक्यतावच्छेदिकाया जातेरैक्यात्। नन्वेवं जातेरपि वाच्यत्वमायातमिति चेत् ? न, अकार्यत्वेऽपि कार्यतावच्छेदकत्ववदशक्यत्वेऽपि शक्यतावच्छेदकत्वसम्भवात्। अत एव लक्ष्यतावच्छेदके लक्षणा नेति नैयायिकाभ्युपगमः। तस्माज्जातिरुपलक्षणं व्यक्तिमात्रं तु वाच्यमिति।

 यत्तु सरुपसुत्रे भाष्ये वक्ष्यते--\`\`नह्याकृतिपदार्थकस्य द्रव्यं न पदार्थः'' इत्यादि, तत्तु जातिव्यक्त्योरन्यतरेण विशिष्टस्यापरस्य वाच्यतेत्येवं रूपं मतान्तरम्। तथा चाकृत्यधिकरणे भट्टैरुक्तम्---

 नियोगेन विकल्पेन द्वे वा सह समुच्चिते।

 सम्बन्धः समुदायो वा विशिष्टा वैकयेतरा ॥ इति॥

 तत्र जातिरेव व्यक्तिरेव वा वाच्येति इहत्यं मतद्वयं नियोगेनेत्यनेनोपनिबद्धम्। चतुर्थचरणेन तु सरुपसूत्रोक्तं मतद्वयमुपनिबद्धमिति विवेकः। यद्यपि जातिव्यकित्पक्षयोरन्यतरस्य न्यायेन बाध आवश्यकस्तथापीह शास्त्रे संज्ञापरिभाषादिवल्लक्ष्यसिद्ध्युपायतया उभयाश्रयणे किमपि बाधकं नास्तीत्यवधेयम्। वस्तुतस्तु भट्टोक्ताष्ठपक्षीमध्ये विकल्पेनेति तृतीयः पक्षोऽत्र प्रक्रियादशायां स्थितः। विकल्पश्च लक्ष्यानुरोधाद्व्यवस्थितो नत्वैच्छिक इत्यन्यदेतत्। समुच्चयपक्षं चतुर्थ माश्रित्यापि क्वचित्कस्य चिद्विवक्षा अपरस्य त्वविवक्षेति गृहीत्वा प्रक्रियानिर्वाहः सुकर इति दिक्। यदि हि व्यक्तिरेवेत्येतत्सार्वत्रिकमाभिमतं स्यात्तर्हि\`\`जात्याख्यायाम्''इति सूत्रं नारभेत। यदि च जातिरेवेति, तर्हि सरूपसुत्रं नारभेतेति भाष्यम्।

 ननु यस्मिन्वेन एक एवाम्रवृक्षस्तत्रापिलक्षणर्या जातिपरत्वे इह आम्राः सन्तीति प्रयोगं साधयितुं \`\`जात्याख्यायाम्'' इति सूत्रमस्तु। तथा जातिपक्षेऽपि नानार्थानुरोधात्सरूपसूत्रमस्तु। वक्ष्यति हि वार्त्तिककृत्-व्यर्थेषु च मुक्तसंशयमिति। सत्यम्, लक्षयानुरोध एव पक्षद्वयाश्रये शरणम्। अत एवोदाहृतसूत्रयोर्भाष्यकृता प्रत्यारव्यास्यमानत्वेप्यदोषः।

 इदानीं वार्तिककारः शास्त्रस्य नियमविधिरुपतया सार्थक्यमाहसिद्धे शब्दार्थसम्बनदे लोकतोऽर्थप्रयुक्ते शब्दप्रयोगे शास्त्रेण धर्मनियमो यथा लौकिकवैदिकेषु। लोकादेव हि प्रथमव्युत्पात्तिः अव्युत्पन्नं प्रति व्याकरणादीनामप्रवृत्तिः। \`\`अर्थवदधातुः'' इत्यादि हि व्याकरणं शक्तिग्रहोपजीवकम्। तथा च समर्थसूत्रेऽपि वार्त्तिकम्--\`\`अर्थानादेशनात्'' इति। \`\`अनेकमन्यपदार्थे'' इत्यादिकं हि लोकसिद्धमर्थमनूद्य साधुत्वान्वाख्यानपरम्। ततश्च लोकादेव शब्दे अर्थे तयोः सम्बन्धे च सिद्धे अर्थबोधनाय शब्दप्रयोगेऽपि प्रसक्ते गवादय एव प्रयोक्तव्या न तु गाव्यादय इति नियमार्थं शास्त्रम्। नियमफलं तु धर्मः। तत्र स्मार्त्तो दृष्टान्तः--\`\`प्राङ्मुकोऽन्नानि भुञ्जीत'' इत्यादिर्लौकिकशब्देनैक्तः। \`\`व्रीहीनवहन्ति'' इत्यादिश्च वैदिकशब्देनोक्तः। धर्मनियम इति च षष्ठीतत्पुषोऽश्वघासादिवपत्, न तु चतुर्थीतत्पुरुषः प्रकृतिविकृतिभावविरहात्। ननु यदि प्रयुक्तानामिदमन्वाख्यानं तर्हि किमर्थमप्रयुक्ता अपि ऊष तेर चक्र पेचेत्यादयो व्युत्पाद्यन्ते इति चेत् ? न, आर्षज्ञानं विना अप्रयुक्तताया दुरवधारणत्वात्। महान्हि प्रयोगविषयः। तथा च भाष्यम्--\`\`सप्तद्वीपा वसुमती, त्रयो लोकाश्चत्वारो वेदाः साङ्गाः सरहस्याबहुधा भिन्ना एकशतमध्वर्युशाखाः सहस्रवर्त्मा सामवेद एकविंशतिधाबाह्वृच्यं नवधाथर्वणो वेदः वाकोवाक्यमितिहासः पुराणं वैद्यकमित्येतावान् प्रयोगस्य विषयः'' इति। बह्वृचानामाम्नायो बाह्वच्यम्। \`\`छन्दोगौक्थिकयाशिकबह्वचनटाञ्ञ्यः'' इति ञ्यप्रत्ययः। \`\`चरणाद्धर्माम्नाययोः'' इत्युक्तत्वादाम्नाये। अथर्वणा प्रोक्तो वेदो अथर्वा। उपचारात्प्रयोग इत्येके। वसन्तादिषु अथर्वन् आथर्वण इत्युभयोः पाठसामर्थ्यात्प्रोक्तप्रत्ययस्व वैकल्पिको लुगिति तु तत्त्वम्। अत एव भाष्ये वक्यते-तेन प्रोक्तमिति प्रकृत्य ऋषिभ्यो लुग्वक्तव्यः। वसिष्ठोऽनुवाकः। ततो वक्तव्यमथर्वणो वेति। तमधीते आथर्वणिकः वसन्तादित्वाठ्ठक्। दाण्डिनायनादिसूत्रे निपातनाट्टिलोपाभावः। आथर्वणिकस्याम्नाय आथर्वणः \`\`आथर्वणिकस्येकलोपश्च'' इति आथर्वणिकादण् तत्सन्नियोगे नेकलोपश्च।



 प्रकृतमनुसरामः। एतावन्तं प्रयोगविषयं पर्यालोचयितुमशक्तैरप्यस्मदादिभिर्लक्षणानुगतानां प्रययोगेस्तीत्यनुमेयम्। अस्ति च त्वयोदाहृतानामपि वेदे प्रयोगः--सप्तास्ये रेवती रेव दूष। यन्मे नरः श्रुत्यं ब्रह्म चक्र। यत्रानश्चक्राजरसं तनूनामिति। ननु यदि लक्षणेनानादितासिद्धिस्तर्हि वचन्त्यादीनामपि स्यादिति चेत्? न, \`\`नहि वचिरन्तिपरः प्रयुज्य ते'' इत्यभिर्युक्तानामविगीतव्यवहारेण सामान्यशास्त्रस्य सङ्कोचात्। अभ्युपगतो विशेषविषयिण्या पतितस्य कर्मानधिकारस्मृत्या अग्निहोत्रादिश्रुतीनां सङ्कोचः, विशेषविषयेण शिष्टाचारेण सामान्यस्मृतेः सङ्कोचश्च। तदुक्तम्--आनर्थक्यप्रतिहतानां विपरीतं बलाबलमिति। यत्र तु अप्रयोगः सन्दिग्धः सास्त्रानुगमश्च तत्र निष्प्रत्यूहमनुमानम्। तदुक्तम्--- \`\`यथालक्षणमप्रयुक्ते'' इति। अप्रयुक्ते अनिश्चितप्रयोगे इत्यर्थः। निश्चिताप्रयोगे तु लक्षणं न प्रवर्त्तते एवेति निष्कर्षः। न चैवं \`ब्रावोवचिः'' इत्यादीनां सङ्कोचापात्तिः। त्रिशङ्क्वाद्ययाज्ययाजनेनापि स्मृतिसङ्कोचापत्तेस्तुल्यत्वात्। तत्र धर्मबुद्ध्यानुष्ठानं नास्तीति चेत् ? इहापि साधुत्वबुद्ध्या प्रयोगो नास्तीति तुल्यम्। यर्वाणस्तर्वाण इतिवदभइयुक्तानामपि असाधुप्रयोगस्य क्रतोर्बहिरुपपत्तेश्च। अत एवेतिहासपुराणादिष्वपशब्दा अपि सन्तीति हरदत्तः। नदीसंज्ञासूत्रे भाष्येऽपि स्पष्टमेतत्। केचित्तु आर्षग्रन्थेष्वपि छन्दंसि विहितस्य व्यत्ययस्य प्रवृत्त्या साधुतां समर्थयन्ति। न च गौणमुख्यन्यायेन मुख्ये छन्दस्येव तत्पवृत्तिः, स्वरितत्वप्रतिज्ञया तद्बाधात्। वक्ष्यति हि \`\`स्वरितेनाधिकारः'' इति सूत्रेऽविशेषायाधिकं कार्यमिति। गौणमुख्यन्यायो हि स्वरितत्वप्रतिज्ञास्थले न प्रवर्त्तते इत्यर्थः। उपपादयिष्यते चेदम्। अत एवार्षत्वात्साधुतेति तत्र तत्रोद्धोषः सङ्गच्छते इति दिक्।

 यद्यपि अप्राप्तांशपूरणफलको नियमविधिः, इतरव्यावृत्तिफलकस्तु नित्यप्राप्तिविषयकः परिसंख्याविधिरिति पूर्वोत्तरमीमांसयोर्व्यवहारस्तथापीह शास्त्रे परिसंख्याऽपि नियमशब्देन व्यवहियत। तेन \`\`पञ्च पञ्चनखा भक्ष्याः'' इत्यस्य नियमोदाहरणतया उपन्यासो न विरुद्धः। न चासौ मीमांसकरीत्याऽपि नियमो भवत्विति वाच्यं, पञ्चातिरिक्तभक्षणे प्रायश्चित्तविधेरसङ्गतत्वापत्तेः, पञ्चानामभक्षणे प्रायाश्चित्तापत्तौ

 गृहेऽपि निवसन् विप्रो मुनिर्मांसविवर्जनात्।

 इत्यादिस्मृतिव्याकोपाच्च अत एव त्रिदोषाऽपि परिसंख्यैव तत्राश्रितेति दिक् ।

 अत्रेदमवर्धयम्, नियमातिक्रमे कृते अपूर्वं परं न भवति, दृष्टस्त्वर्थावबोधो भवत्येव अवहननातिक्रमे कृतेऽपि वैतुष्यवत् दिगन्तराभिमुखभोजने तृप्तिवच्च। न चापभ्रंशानामवाचकतया कथमर्थावबोध इति वाच्यं, शक्तिभ्रमवतां बाधकाभावात्। विशेषदर्शिनस्तु द्विविधाः--तत्तद्वाचकसंस्कृतविशेषज्ञानवन्तस्तद्विकलाश्च। तत्र आद्यानां साधुस्मरणद्वारा अर्थबोधः, द्वितीयानां बोध्यार्थसंबद्धार्थान्तरवाचकस्य स्मृतौ सत्यां ततो लक्षणया बोधः, सर्वनामस्मृतेर्वा, तदर्थज्ञापकत्वेन रूपेण साधुस्मृतेर्वा, अर्थाध्याहारपक्षाश्रयणाद्वेति यथायथं बोध्यम्।

 अपरे त्वाहुः--अपभ्रंशा अपि वाचका एव। तथाहि, अस्मात्पदादयमर्थो बोध्धव्य इतीश्वरेछ्चा शक्तीरिति मते भगवदिच्छायाः सन्मात्रविषयकत्वादपभ्रंशैस्तु बोधदजननस्य शक्तिभ्रंमदशायां तेनाप्यभ्युपगमाद् दुर्वारा शक्तिः। पदार्थान्तरं तदिति मतेऽपि कल्पकं साध्यवसाध्वोस्तुल्यमेव। असाधुस्मरणद्वारा साधुर्बोधक इति वैपरीत्यस्यापत्तेश्च। स्वीकृतं हि परेण तिबादिस्मारितानां लादीनामसाधूनामपि बोधकत्वम्। ननु साधूनामल्पत्वात्तत्रैव लाघवाच्छक्तिः कल्प्यते इति चेत् ? न वयमपूर्वं किञ्चित्कल्पयामः, किन्तु यथा घटजननसमिर्थ्यमेव दण्डादेः शक्तिः, तथा घटबोधजननसामर्थ्यमेव घटादिपदानां शक्तिः। सा च कारणत्वापरपर्याया शक्तिभ्रमाद् बोधं वदता त्वयाऽप्यभ्युपेतैव। शक्तिग्रहस्य भ्रमत्वं परं त्यज्यतां विषयाबाधादिति ब्रूमः। नन्वेवं गौणमुख्यविभागोच्छेदः \`\` सर्वे सर्वस्य वाचकाः'' इति पर्यवसानादिति चेत् ? त्वत्पक्षेऽपीश्वरेच्छाया गौणादावतिप्रसङ्गस्य तुल्यत्वात्। सुहृद्भावेन पृच्छामीतिचेत् ? प्रचुरतरप्रयोगतद्विरहाभ्यां गौणमुख्यविभाग इति गृहाण। ननु जनकत्वेनागृहीतादपि तर्हि कारणात्कार्योदयः स्यादेवेति चेत् ? पदार्थस्मृतिरापाद्यते वाक्यार्थबोधो वा ? नाद्यः, सम्बन्धग्रहं विना तदयोगात्। नान्त्यः, द्वाराभावात्। पदार्थस्मारणं हि द्वारम्। एवञ्च महदेव लाघवमअ। साधुस्मारणकल्पनाक्लेशश्च न भवतीति। साधुत्वं तु जातिविशेषात्मकमित्युक्तमेव। समानाथामर्थावगतौ शब्दौश्चापशब्दैश्चेति भाष्यमप्येतत्पक्षपातीति दिक् ॥

 इति अपशब्दानां वाचकत्वावाचकत्वविचारः।



 प्रयोगशब्दमुपाददानो वार्त्तिककारः प्रयोगाद्धर्मो न तु ज्ञानमात्रादिति सूचयति। युक्तं चैतत्, एकः शब्दः सम्यग्ज्ञातः सुप्रयुक्त इत्यत्र ज्ञानप्रयोगयोरुपादानस्याविशेषेऽपि प्रतिपदाधिकरणन्यायेन यदैकस्मादपूर्वं तदेतरत्तदर्थमिति प्रयोगात्फलं, ज्ञानं तु तदङ्गमित्यभ्युपगमात् प्रयोगस्य फलम्प्रति सन्निहितत्वाच्च। ज्ञानस्य तु व्यवहितत्वात् ज्ञानस्यप्रयोगाङ्गतायां दृष्टार्थतालाभाच्च। उक्तं च भट्टैः---

 सर्वत्रैव हि विज्ञानं संस्कारत्वेन गम्यते।

 पराङ्गं चात्मविज्ञानादन्यत्रेत्यवधार्यताम् ॥ इति॥

 अत एव \`\`तरति ब्रह्महत्यां योऽश्वमेधेन यजते य उ चैनमेवं वेद'' इत्यादिष्वपि ज्ञानपूर्वकानुष्ठानात्फलमित्येव सिद्धान्तः। तदुक्तं वार्तिककृता--\`तत्तुल्यं वेदशब्देन'' इति। वेदः शब्दो विधायको यस्यार्थस्य अश्वमेधादेस्तेनेदं तुल्यमित्यर्थः। तेन वैदिकशब्दानामपि पक्षकोटिपरविष्टतया दृष्टान्तासङ्गतिरिति नाशङ्कनीयम्। \`\`तेऽसुराः'' इति पूर्वोदाहृतश्रुतिरपि अपशब्दप्रयोगात्प्रत्यवायं बोधयन्ती साधुप्रयोगाद्धर्मं गमयति। वाजसनेयिनां ब्राह्मणे--\`\`तस्मादेषा व्याकृता वागुद्यते'' इति श्रुतिरप्येवम्। भाष्ये तु अभ्युपेत्यवादेन साधुज्ञानात्फलमित्ययमपि पक्षः समर्थितः। न चैवमपशब्दज्ञानादधर्मोऽपि स्यादिति वाच्यं, \`यावद्वचनं वाचनिकम्' इत्यभ्युपगमात् \`\`न म्लेच्छितवै'' इत्यादिना असाधुप्रयोगस्यैव निषेधाच्च। न च व्याकरणाध्ययने प्रवृत्तस्य परिनिष्ठितपचत्यादिबोधार्थं डुपचष्प्रभृतीनां प्रयोगोऽप्यावश्यक एवेति वाच्यं, तदीयज्ञानमात्रेण निर्वाहात्। अत एवालौकिकम्प्रक्रियावाक्यमूहमात्रस्य गोचर इति नित्ससमासेष्वस्वपदविग्रहाभ्युपगमः। अथ व्युत्पादनार्थं तत्प्रयोग आवश्यक इत्याग्रहस्तथापि न क्षतिः, अनपभ्रष्टत्वेन तेषां प्रत्यवायाजनकत्वात्। नह्येते शक्तिवैकल्यादिप्रयुक्ताः, येन गाव्यादिसाम्यं भजेरन्। अथ सादित्वादसाधुतेत्याग्रहस्तथापि न क्षतिः शब्दस्वरूपपरत्वात्। अनुकरणानां सर्वत्र साधुताब्युपगमात्। नहि \`\`हेलयो हेलयः'' इति श्रुतिपाठोऽपि प्रत्यवायजनकः। शब्दस्वरूपमात्रपरा एते भिन्ना एव साधवश्चेति तु तुल्यम्। अत एव \`\`स्वाहेन्द्रशत्रुर्वर्द्धस्व'' इतिश्रुतावाद्युदात्तस्य पाठेऽपि तत्प्रत्याय्यस्यार्थपरस्य ऊहितस्यानाम्नानादमन्त्रतया जपादि पर्युदासेन मन्त्रे विधीयमाना एकश्रुतिर्न प्रसक्तेति प्रागुक्तम्। अत एव साधुत्वासाधुत्वयोरेकस्मिन् सद्भावो अभावश्चेति विरुद्धस्य दुरुपपादतया अर्थभेदाच्छब्दभेद इति दर्शनं प्रवृत्तम्। न च \`\`प्रकृतिवदनुकरणम्'' इत्यतिदेशेन अपशब्दानुकरणस्य असाधुता शङ्क्या असाधूनां शास्त्रीयप्रकृतित्वाभावात् असाधुत्वस्य शास्त्रीयकार्यत्वाभावच्च। नह्यशास्त्रीयमप्यतिदिश्यते इति। ऋलृक्सूत्रे भाष्ये स्फुटमेतत्। डुपचष्प्रभृतिप्रयोगादपशब्दज्ञानाद्वा प्रत्यवायो नास्तीति प्रागुक्तरीत्या स्थितेऽपि अभ्युपेत्यापि प्रत्यवायं भाष्ये कूपसखानकन्याय उदाहृतः। तथाहि, कूपं खनन् यद्यपि कर्द्दमेन लिप्यत एव तथापि ततो लब्धेन जलेन तं मलं दूरीकरोति फलान्तरं च लभते, तथापि ततो लब्धेन जलेन तं मलं दूरीकरोति फलान्तरं च लभते, तथेहापि परिनिष्ठितरूपज्ञानात्पूर्वोत्पन्नप्रत्यवायनिरासं फलानतरं च लभते इति। सोऽयं कूपशानकन्यायः। कूपं खनतीति विग्रहे कर्मण्यणि प्राप्ते वासरूपन्यायेन ण्वुल्। नित्यसमासत्वाभावात्कूपस्य खानक इति स्वपदविग्रहः। न च शिल्पिनिष्वुना सरुपेण ण्वुलो बाधः स्यादिति वाच्यम्, इह खननकर्त्तृत्वमात्रस्य विवक्षया शिल्पित्वस्याविवाक्षितत्वात्। तस्मात्सर्वथापि गाव्यादिप्रयोगे प्रत्यवाय इति स्थितम्। तत्रैव भाष्ये सिद्धान्तितम् याज्ञे कर्मण्येवायं, \`\`न म्लेच्छतवै'' इत्यस्य क्रतुप्रकरणे पाठात्। क्रतुप्रयोगाद्बहिस्तु अपशब्दं प्रयुञ्जानो न दुष्यति। एवं हि श्रूयते--\`\`यर्वाणस्तर्वाणो नाम ऋषयो बभूवुः प्रत्यक्षधर्माणः अत्रायं श्रुतेराशयः--योगिन एते विरक्त्यतिशयाल्लौकिकोष्वर्थेष्वाग्रहविरहेण यथा तथास्माकं भवत्वितिविवक्षवो यद्वानस्तद्वान इति वक्तव्ये यर्वाणस्तर्वाण इत्यूचुः। याज्ञे कर्मणि पुनः साधूनेव प्रयुक्तवन्तस्तेन यर्वाणस्तर्वाण इत्येवंरूपामेव संज्ञां मुनयो लेभिर इति। भट्टाश्चाहुः---

 स्त्र्युपायमांसभक्षादिपुरुषार्थमपि श्रितः।

 प्रतिषेधः क्रतोरङ्गमिष्ट प्रकरणाश्रयात् ॥ इति ॥

 अपरे त्वाहुः। क्रतोर्बहिः प्रयोगेऽपि पुरुषः प्रत्यवैतीति। तेषामय माशयः--\`\`नानृतं वदेत्'' इत्यनारभ्याधीतः पुरुषार्थोऽपि निषेधस्तावदस्तीति निर्विवादम्। तत्र निषेध्यमनृतं द्विधा--शब्दानृतमर्थानृतं चेति। शब्दस्यार्थस्य वा विपरीतप्रतिपत्तिहेतुभूतमुच्चारणमनृतवदनम्। एवञ्च यथार्थानतं वदतः प्रत्यवायस्तथा शाब्दानृतमपीति तुल्यम्। क्रतुमध्ये पुनरपभाषणे पुरुषोऽपि प्रत्यवैति क्रतुरति विगुण इति वचनद्वयबलात्सिध्यतीति दिक् ।

 यथा च प्रयोगे साधूनां नियमस्तथा साधुत्वज्ञानेऽपि व्याकरणस्य नियम एवेत्यवधेयं, \`\`व्याकृता वागुद्यते'' इतिप्रागुक्तश्रुतेः। व्याकृता व्याकरणसंस्कृतेति हि तदर्थः।

 व्याकरणशब्दश्च योगरुढ्या लक्ष्यलक्षणसमुदायपरः, सूत्रमात्रपरो वेति पक्षद्वयमपि भाष्ये स्थितम्। तत्राद्ये पक्षे सूत्रमात्रमधीयाने वैया करणशब्दप्रयोगो भाक्तः। समुदायवाचका हि शब्दाः क्वचिदवयवेपि प्रयुज्यन्ते। यथा पूर्वे पञ्चालाः, उत्तरे पञ्चालाः, इति। द्वितीयपक्षे तु व्याकरणस्य सूत्रमिति प्रयोगो \`रहोः शिरः' इतिवन्नेयः. अष्टाध्याय्या एकदेशः सूत्रमित्यवयवावयविभावे षष्ठीति वाऽस्तु। अस्य वनस्यायं वृक्ष इत्यादिवत्। न चैवमपि सूत्रमात्राच्छब्दाप्रतिपत्तेर्नियमानुपपत्तिः, पदच्छेदविग्रहयोजनादिभिः सूत्रार्थस्यैवाभिव्यञ्जनात्। अत एव द्युत्सूत्रमुच्यमानमप्युपेक्ष्येते। यत्रैव तु सूत्रस्य तात्पर्यलेशोऽप्यस्ति तदेव तु गृह्यते। तदुक्तम्---

 सूत्रेष्वेव हि तत्सर्वं यद् वृत्तौ यच्च वार्त्तिके। इति।

 अत एव बहुलग्रहणादिकं सार्थकमिति दिक् ॥

 नन्वेवं किं वर्णोपदेसेन ? न हि तद्बलेन कस्यचिच्छब्दस्य साधुत्वमवगम्यते। न च कलध्मातादिदोषरहितवर्णस्वरुपप्रतिपत्तिरेव तत्फलमिति वाच्यं, लोकत एवाविप्लुतवर्णप्रतीतेरवश्यं वाच्यत्वात्। अन्तथा प्लुतादिपाठस्यापीह कर्त्तव्यतापत्तेः। तदुक्तम्---\`\`इष्टबुद्ध्यर्थश्चेदुदात्तानुदात्तस्वरपितानुनासिकदीर्घप्लुतानामप्युपदेशः'' इति। एकश्रुत्या सूत्रपाठादुदात्तादिस्वरत्रयस्यापि कर्त्तव्यः पाठ इत्युक्तम्। त्रैस्वर्येण पाठे हि अन्यतमस्य उच्चारणादेव सिद्धौ द्वयोरेव कर्त्तव्यतां ब्रूयात्। अत एव च लोके त्रैस्वर्यमेकश्रुत्या सह विकल्प्यत इति ज्ञाप्यते। एतच्च \`\`विभाषा छन्दसि'' इत्यत्र स्फुटीकरिष्यामः। ननु निर्द्देशस्य जातिपरत्वात्प्लुतादिसंग्रहः सेत्स्यतीतिचेत् ? न, संवृतकलप्रभृतीदीनां प्रतिषेधः'' इति। तत्र र्हस्वस्य अवर्णस्य संवृतगुणकत्वेऽपि तदितरेषामचां संवृतत्वं दोषः। आदिशब्दात्कलः। स च स्वोचितस्थानभ्रष्टः। तथा श्वासभूयिष्ठतया र्हस्वोऽपि दीर्घवल्लक्ष्यमाणो ध्मातः। एवं दीर्घेऽपि रहस्ववत्कालसंकोचेनोच्यमानोऽरप्धकः। एवं करणादिर्भ्रशादपि बहवो दोषाः सिक्षाप्रातिशाख्यादिषु प्रसिद्धाः। तत्तद्दोषविशिष्टानामपि अत्वादिजात्याक्रान्तत्वाज्जतिपरनिर्द्देशपक्षे तेष्वतिव्याप्तिरितिस्थितम्। न च गर्गादिबिदादिपाठस्य तन्त्रेणोभयार्थ--तया वर्णसुद्धिलाभः अपठितेषु प्रातिपदिकंषु तथाप्यगतेः।

 स्यादतत्, सर्वा अज्व्यक्तयो हल्व्यक्तयश्च शास्त्रान्ते शुद्धाः पठिष्यन्ते \`\`अ अ'' इतिवत्। नचैवं गौरवं, तद्बलेन सर्वेषामनुबन्धनां प्रत्याख्यानात्। इत्संज्ञालोपयोरपि त्यागात्। तथाहि, शीङ् धातोर्ङकारं परित्यक्ष्यामः। ईकारं च कलं पठिष्यामः। ङित आत्मनेपदमित्यस्य स्थाने कलादात्मनेपदमिति पठिष्यामः। कलश्च प्रक्रियादशायामेव यथा ङकारः। प्रयोगे तु शुद्ध एव। प्रत्यापत्तेः शास्त्रान्ते करणमपि शास्त्रीयसकलकार्यं प्रत्यसिद्धतालाभाय। एवञ्च प्रक्रियायां दोषस्य कलादेराश्रयणंऽपि परिनिष्ठितरूपे न कश्चिद्दोषः। यथा यतान्यासपक्षेऽपि अकारस्य विवृतता प्रक्रियामात्रविषया न तु प्रयोगसमवायिनी तद्वदिह पक्षे कलादयोपीति न कश्चिद्विशेषः। धर्मिकल्पनात इति न्यायश्चेह बोध्यः। ङकारादयो हि धर्मिण एव त्यया पाठ्याः। मया तु उभयपठनीयस्य ईकारस्य कलत्वमात्रं कल्प्यमिति। नन्वस्मिन्पक्षे \`\`स्वरितञितः'' इत्यत्र कथं कार्यमिति चेत्? \`\`ध्मातात्कर्त्रभिप्राये'' इति। एवम् \`\`आद्यन्तौ टकितौ'' इत्यत्र \`\`आद्यन्तौ कलध्मातौ'' इति। इडाद्यागमाश्च निरनुबन्धाः कलाः पाठ्याः, आनुगादयो ध्माताः। डुकृञित्यस्य स्थाने कृ इति द्विदोषं पाठ्यम्। \`\`आदिरन्त्येन'' इत्यत्रापि \`\`आदिकलौ सह'' इत्युक्त्वा \`अ उ' इत्यादिकाः संज्ञाः करिष्यन्ते। कलेनेति तृतीयानिर्द्देशे सति तु अप्राधान्यात्सिद्धान्त एव चरमवर्णस्य संज्ञा न स्यात्। \`\`ढ्रलोपे'' इत्यादौ अण इत्यपनीय अ ओरिति करिष्यते स्वरसन्धिस्त्वसन्देहाय करिष्यते। तस्मात्सर्वमनुबन्धकार्यादिकङ्कलादिभिरेव सिध्यतीति चेत् ? सत्यम्, सिद्त्येवम्। अपाणिनीयं चु भवतीति चेत् ? अत्रोच्यते, इष्टसिद्ध्यर्थो वर्णोपदेशः। एवञ्चाकृत्युपदेशादेव उदात्तादिसिद्धिमङ्गीकृत्य कलादिष्वतिप्रसङ्ग इत्थं परिहार्यः।

 आगमाश्च विकाराश्च प्रत्ययाः सह धातुभिः।

 उच्चार्यन्ते ततस्तेषु नेमे प्राप्ताः कलादयः ॥ इति ॥

 यत्तु अग्रहणेषु प्रातिपदिकेषु प्राप्ता एवेति। तन्न, त्वयापि प्रतिपदपाठस्यावश्याश्रयणीयत्वात्। अन्यथा \`शशः' इत्यत्र \`षष' इत्यपि स्यात्, मञ्चके \`मञ्जक' इति, पलाशे \`पलाष' इति। स्यादेतत्। स्वरवर्णानुपूर्वीनिर्णयाय् यदि प्रतिपदपाठस्तर्हि कलादिनिवृत्तिरपि तत एवास्तु। उणादिसूत्रात्पृषोदरादिसूत्राद्वा साधुत्वाभ्यनुज्ञानं विशेषावधारणं तु निघण्टुवादिनेति चेत् ? कलादिनिवृत्तिरपि शिक्षादिग्रन्थेनास्तु। सत्यम्, आनुषङ्गिकी कलादिनिवृत्तिः। वर्णोपदेशस्य मुख्यं फलं तु प्रत्याहारनिष्पत्तिः। प्रत्याहारशब्दस्तु अणादिसंज्ञापरः प्रत्याहियन्ते वर्णा एष्विति व्युत्पत्तेः। न च ग्रहणकशास्त्रेम निष्पादितासु अकारादिसंज्ञास्वतिप्रसक्तिः, योगरूढ्यभ्युपगमात्। तस्मादादिरन्त्येनेत्येतत्सूत्रसिद्धः। संज्ञाः प्रत्याहारशब्दवाच्यास्तन्निष्पत्तये च वर्णोपदेश इति स्थितम् ।

 इति क्षीशब्दकौस्तुभे प्रथमस्याध्यायस्य प्रथमपादे

 प्रथममाह्निकं समाप्तम् ॥ 1 ॥













.

 (अष्टाoसूo1-2-15)

 यमो गन्धने(अष्टाoसूo1-2-15)। सूचनार्थाद्यमेः सिच् किरपात्। उदायत, उदायसाताम्, उदायसत। धातूनामनेकार्थत्वात्सूचनेऽत्रयमि र्वर्त्तते। तच्च परदोषाविष्करणम्। "आङो यमहनः"(अष्टाoसूo1-3-28)इत्यात्मनेपदं, धात्वर्थेनोपसङ्ग्रहादकर्मकत्वात्। सिचः कित्त्वादनुनासिकलोपः। गन्धने किम्? उदायंस्त पादम्। आकृष्टवानित्यर्थः। स्वाङ्गकर्मकत्वात्तङ्। उदायंस्त कृपाद्रज्जुम्। उद्‌धृतवानित्यर्थः। सकर्मकत्वेऽपि "समुदाङ्भ्यो यमोऽग्रन्थे"(अष्टाoसूo1-3-75) इत्यात्मनेपदम्।

 (अष्टाoसूo1-2-16)

 विभाषोपयमने(अष्टाoसूo1-2-16)। यमेः सिच् किद्वा स्याद्विवाहे। रामः सीतामुपायत, उपायंस्त वा। उदवोढ़ोत्यर्थः। "उपाद्यमः स्वकरणे"(अष्टाoसूo1-3-56)इति तङ्। "गन्धनाङ्गे तूपयमने पूर्वविप्रतिषेधेन नित्यं कित्त्वम्" इति "नवोतिविभाषा"(अष्टाoसूo1-1-44)इति सूत्रे भाष्ये स्थितम्।

 (अष्टाoसूo1-2-17)

 स्थाघ्वोरिच्च(अष्टाoसूo1-2-17)। अनयौरिदादेशः स्यात्सिच्च कित्स्यात्। उपास्थित, उपास्थिषाताम्, उपास्थिषत। "उपान्मन्त्रकरणे"(अष्टाoसूo1-3-25)"अकर्मकाच्च"(अष्टाoसूo1-2-26)इति तङ्। घोः-अदित, अधितः घुस्थोरितीह वक्तुं युक्तम्। यद्यपि जयादित्येन "वा गमः"(अष्टाoसूo13)इत्यारभ्य पञ्चसूत्र्यामा त्मनेपदेष्वित्यनुवर्त्तितं तथापि निष्फलत्वादुरेक्ष्यम्। तथाहि-गमेः परस्मैपदे सिज्नास्ति, अङा बाधात्। लिङ् तु न झलादिः। न चात्मनेपदमेवानुवर्त्य झल्ग्रहणं त्याज्यमिति वाञ्यम्, उत्तसूत्रस्य \`अघानिपाताम्' इति चिण्वदिटि अतिव्याप्त्यापत्तेः। हन्तेस्तु परस्मैपदे वधादेशो नित्यः। यमेस्तु "यमरम"(अष्टाoसूo7-2-73-) इती ट्सकोः सतोर्झलादिः सिच् परस्मैपदे नास्ति। उपयमे तु नित्यमात्मनेपदम्। स्थाघ्वोः परस्मैपदे सिचो लुक्। एवं स्थिते "हनः सिच्"(अष्टाoसूo1-2-14)इति सूत्रे यदुक्तं वृत्तिकृता आत्मनेपदग्रहणमुत्तरार्थमनुवर्त्ततं इति। तदप्यापातरमणीयमेव। तस्माद्यथाव्याख्यानमेव साधु। स्यादेतत्-भाव्यमानस्य सवर्णाग्राहकत्वादिति तपरकणं व्यर्थम सत्यम्। इश्चेत्युक्तेपि लाघवे विशेषाभावादिच्चेत्युक्तमिति तत्त्वम् भाव्यमानोऽपि क्वचित्सवर्णान् गृह्‌णातीति कृशकाशावलम्वेन वार्त्तिकम्।

 इच्च कस्य तकारेत्वं दीर्घौ भूदृतेऽपि सः।

 अनन्तरे प्लुतो भूत् प्लुतश्च विपये स्मृतः॥ इति ॥

 अस्यार्थः-इच्चेति नकारेत्वं कस्य चित् सिद्धये इति प्रश्नः। हेतोरपि समान्यतः सम्बन्धित्वेनैव विवक्षायां षष्ठी, अन्यथा "हेता"(अष्टाoसूo2-3-23)इति तृतीयो स्यात्। अत्र तकारस्येत्वोक्तिरापातत इत्युक्तम् "एओङ्"(माoसूo3)सूत्रे। यद्वा तकारमेतीति तकारेत्। तपर इति व्याख्येयम्। तथा च भाष्यम्-"कस्य हेतीरिकारस्तपरः क्रियते" इति। \`अमूभ्याम्' इत्यादाविव भाव्यमानोप्यान्तरतम्याद्दीर्घो मा भूदित्युत्तरम्। कृतेऽपीति। इच्चेत्यंशादृतेपि "स्थाघ्वोः"(अष्टाoसूo1-2-17)इति कित्त्वे सति "घुमास्था"(अष्टाoसूo6-4-66)इतीत्वेन सिद्धे विधानसामर्थ्यादनन्तरमोऽपि ह्रस्वः सिद्धस्तत्किं तपरेणोति पुनः प्रश्नः। अनन्तरे इति। असदृशे आदेशे क्रियमाणे ह्रस्व इव प्लुतोपि स्यात्स मा भूदित्यर्थः। प्लुतश्चेति। विषयविशेषे वाक्यस्य टेरित्यधिकृत्य हि प्लुतो वक्ष्यते। अत एव "कुरूनगमन्न" इत्यादौ स्मृतः, न तु "अस्थितम्" इत्यादौ, अटित्वात्। तथा चेष्टापत्तिर्न कार्येति तत्परत्वं समर्थितम्। प्राञ्चस्तु अनन्तरेऽविद्यमानेपि विशेषे "घुमास्था"(अष्टाoसूo6-4-66)इतीत्वेन सिद्धेपीति यावत्। प्लुतो मा भूदित्येतदर्थं दीर्घः स्यात् "मोराजि"(अष्टाoसूo8-3-25)इतिवत्। अस्तेववमिति चेत्, न, प्रश्नाख्यानादिरूपे विषये प्लुतस्येष्यमाणत्वात्। तदेवं स्थलान्तरे भिन्नकालनिवृत्त्यर्थमपि तपरत्वमिह दीर्घनिवृत्तिद्वारा प्लुतसिद्ध्यर्थं पर्यवस्यतीति व्याचख्युः। अपरे तु यद्यनेन प्लुतो विधीयते तर्हि यत्राष्ठमिकस्य विषयस्तत्राप्यनेनैव स्यात् तस्यासिद्धत्वात्। ततश्च पक्षेऽनुवाददोषः स्यात्। अतौ ह्रस्व एव भविष्यतीति तपरकरणप्रत्याख्यानपरश्चतुर्थवरण इति व्याचख्युः। एतच्च मतद्वयमत्ययुक्तम्। अनन्त्यस्यापीत्यादीनां टिसंज्ञा विरहादिहाप्रबृत्तेः। कैयटोऽपि मतद्वयखण्डनपरतयैव नेयः। न्यासहरदत्तादयस्तु आष्टमिकग्रन्थैर्वत्त्यादिभिश्च विरोधादुपेक्ष्यः। भाष्यं त्वस्मदुक्तव्याख्यानुगुणमेव। यदा विषयस्तदैव प्लुतेन भवितव्यमिति योजनया नेह प्लुतस्य विषयोऽस्तीति ध्वनितत्वादिति दिक्॥

 (अष्टाoसूo1-2-18)

 न क्त्वा सेट्(अष्टाoसूo1-2-18)सेट् क्त्वा किन्न स्यात्। देवित्वा। सेट् किम्? कृत्वा। क्त्वा किम्? निगृहीतिः। अत्र वार्तिकम्-

 नसेडिति कृतेऽकित्त्वं निष्ठायामवधारणात्।

 ज्ञापकान्न परीक्षायां सनि झल्ग्रहणं विदुः।

 इत्वं कित्सन्नियोगेन रेण तुल्यं सुधीवति।

 वस्वर्थ किदतीदेशाद् गृहीतिः क्त्वा च विग्रहात्॥

 अस्यार्थः-पूर्वार्द्धमेको गन्थः। तत्रोत्तरार्धान्नेत्यपकृप्यते। क्त्वाग्रहणं त्यक्त्वा नसेडित्येतावतापि योगेनाकित्त्वे कृते \`गुधितः' इत्यादौ निष्ठायां नाकित्वम्। कुतः?। अवधारणात्। "निष्ठाशींङ्"(अष्टाoसूo1-2-19)इत्यनेन, शीङादिभ्य एव निष्ठा न किदिति नियमादित्यर्थः। विपरीतनियमस्तु लक्ष्यानुरोधान्न व्याख्यास्यते। न चैवं लिटि प्रतिषेधात् \`जाग्मिव' इत्यादावुपधालोपो न स्यादत आह-ज्ञापकादिति। किं तत्? तत्राह-सनीति। \`शिशयिषते' इत्यत्र कित्वं वारयितुं क्रियमाणम् "इको झल्"(अष्टाoसूo1-2-9)इति झल्ग्रहणं ज्ञापयति--"आतिदेशिकस्य र्कित्वस्य नायं निषेधः" इति। ननूत्तरार्थं झल्ग्रहणं स्यात् नेत्याह-इत्वमिति। \`उपस्थायिषतां हरिहरौ भक्तेन' इत्यत्र अस्था स आताम् इति स्थिते इत्वम्प्राप्तञ्चिण्वद्भावश्च। परत्वाच्चिण्वद्भावे कृते युक् च प्राप्त इद्विधिश्च। अपवादत्वाद्युकि कृते यकारस्येत्प्रसङ्गः। तं वारयितुं झल्ग्रहणमिति ज्ञापकभङ्गवादिनो मत्म्, तन्न, न सेडिति सिचोपि कित्त्वे निषिद्धे तत्सन्नियोगशिष्टतया इत्त्वस्याप्रवृत्तेः। अत्र दृष्टान्तमाह-रेणेति। शोभना धीवानोस्यां \`सुधीव' इत्यत्र "अनो बहुव्रीहेः"(अष्टाoसूo4-1-12)इति ङीपो निषेधे "वनोरच"(अष्टाoसूo4-1-7)इति रेफोपि न भवति तथेत्यर्थः। भाष्ये त्वभ्युपेत्यापि समाहितम् "इत्त्वे कृतेऽपि वृद्धिर्भविष्यात" इति। युका हि आकारस्य वृद्धिर्बाध्यते न त्विकोरस्यापीति भावः। \`जग्मिवान्' इत्यत्र क्वसोः कित्त्वनिषेधं वारयितुं त्क्वाग्रह इति शङ्कते-वस्वर्थमिति। दूषयतिकिदतिदेशादिति। औषदेशिकस्य निषेधेप्यातिदेशिकेन सिद्धम्। तदनिषेधस्य ज्ञापितत्त्वादिति भावः। स्यादेतत्-संयोगान्तेष्वातिदेशिककित्त्वाभावादौपदेशिकमेव शरणम्। अञ्जेः \`आजिवान्'इति यथा। अत्राहुः-आनुपूर्व्यात्सिद्धम्। नलोपे कृते द्विर्वचने एकादेशे च "वस्वेकाज्"(अष्टाoसूo7-2-67)इतीट्। कृतद्विर्वचनानामेकाचामिति सिद्धान्तात्। न चेदानीं कित्त्वप्रतिषेधः, उपजीव्यविरोधात्। कित्त्वे हि प्रतिषिद्धे नलोपनिवृत्तौ द्विहल्‌त्वान्नुटि एकाच्‌त्वाभावादिडेव नावतिष्ठेत। किञ्च क्वसोश्छान्दसत्वात्सार्वधातुकत्वे "सार्वधातुकमपित्"(अष्टाoसूo1-2-4)इति ङित्वात्सिद्धम्। एवं स्थिते सिद्धान्तमाह-गृहीतिरिति। किन्निवृत्त्यर्थं क्त्वाग्रहणमित्यर्थः। तितुत्रेष्वग्रहादीनामितीट्। कित्त्वासंप्रसारणम्। एवं "क्रुञ्च कौटिल्याल्पीभावयो-"(भ्वाoपo186)निकुचितिः, कित्त्वन्नलोपः। उपस्निहितिः, कित्त्वान्न गुणः। इदानीं क्त्वाग्रहणं प्रत्याचष्टे-क्त्वाचेति। विग्रहादिति। योगविभागादित्यर्थः। अयं भावः-न सेण्निष्ठाशीङित्यादित्रिसत्रीं पठित्वा "पूडः क्त्वाच"(अष्टाoसूo1-2-22)इत्यत्र योगो विभज्यते। पूडः परा सेण्निष्ठा किन्न स्यात्। ततः त्क्वा च सेट् किन्नेत्यनुवर्तते पूङ इति निवृत्तम्। एवं चैकं क्त्वाग्रहणं प्रत्याख्यातम्। योगविभागस्तु पूर्वमेकसूत्रेण सह निर्मातव्यः।

 (अष्टाoसूo1-2-19)

 निष्ठासीङ्स्विदिमिदिक्ष्विदिधृषः(अष्टाoसूo1-2-19)। एभ्यः परा सेण्निष्ठाकिन्न स्यात्। शयितः, शयितवान्। अनुबन्धनिर्देशो यङ्लुङ्‌निवृत्त्यर्थः। शेश्यितः, शेश्यितवान्। "एरनेकाचः"(अष्टाoसूo6-4-22)इति यण्। ञिष्विदा स्नेहनमोचनयोः(भ्वाoआo744)। भ्वादिः। प्रस्वेदितः, प्रस्वेदितवान्। यस्तु "ष्विदा गात्रप्रक्षरणे"(दिoपo1188)इति दिवादिरञित् स नेह गृह्यते। ञिद्भिः साहचर्यात्। "ञिमिदास्नेहने"(भ्वाoआo743)। प्रमेदितः, प्रमेदितवान्। "ञिक्ष्विदा स्रेहनमोचनयोः"(दिoपo1245)इति दिवादिर्गृह्यते न तु "ञिक्ष्विदा अव्यक्ते शब्दे"(भ्वाoपo178)इति भ्वादिरपि, मिदिना साहचर्यादिति हरदत्तस्तच्चिन्त्यम्। भ्वादिष्वपि मिदेः पठ्यमानत्वात्। तस्मादविशेषादुभयोग्रहणं न्याय्यम्। प्रक्ष्वेदितः, प्रक्ष्वेदितवान्। प्रधर्षितः प्रधर्षितवान्। सेट् किम्? स्विन्नः, स्विन्नवान्। "आदितश्व"(अष्टाoसूo7-2-16)इतीण्‌निषेधः। "विभाषा भावादिकर्मणोः" इति पक्षेऽभ्यनुज्ञायते। स कित्त्वप्रतिषेधस्य विषयः।

 (अष्टाoसूo1-2-20)

 मृषस्तितिक्षायाम्(अष्टाoसूo1-2-20)। सेण्निष्ठा किन्न स्यात्। मर्षितः, मर्षितवान्। क्षमायां किम्? अपमृषितं बाक्यम्। अविस्पष्टमित्यर्थः। तितिक्षाग्रहणं ज्ञापकं भीमसेनादिकृतोर्थनिद्‌र्देश उदाहरणमात्रं न तु परिसंख्येति।

 (अष्टाoसूo1-2-21)

 उदुपधाद्भावादिकर्मणोरन्यतरस्याम्(अष्टाoसूo1-2-21)। उकारोपधाद्धातोः परा भावादिकर्मणोर्विहिता सेण् निष्ठा वा किन्न स्यात्। द्युतितम्, द्योतितम्। मुदितं, मोदितं साधुना। प्रद्युतितः, प्रद्योतितः। प्रमुदितः, प्रमोदितस्साधुः। उदुपधात्किम्? किटितम्, खिटितम्। भावेत्यादि किम्? रुचितङ्कार्षापणम्। सेट् किम्? क्रुष्टम्। "उदुपच्छिपः" इति भाष्यम्। शब्विकरणेभ्य एवेष्यत इत्यर्थः। नेह-"गुधपरिवेष्ठने"(दिoपo1120)दिवादिः। गुधितम्।

 अष्टाoसूo1-2-22)

 पूडः क्त्वा च(अष्टाoसूo1-2-22)। पूङः परे सेट्‌क्त्वानिष्ठे कितौ न स्तः। नित्योयं योगः विभाषयोर्मध्ये पाठात्। पवितः, पवितवान्, पवित्वा। "क्लिशः क्त्वानिष्ठयो-"(अष्टाoसूo7-2-50)"पूङश्च"(अष्टाoसूo7-2-51)इतीट्। "नक्त्वासेट्"(अष्टाoसूo1-2-18)इति सिद्धे क्त्वाग्रहणं प्रागुक्तरीत्यायोगविभागेन तत्‌प्रत्याख्यानार्थम्। सत्ररीत्यातूत्तरार्थम्। तथा च भारद्वाजीयाः पठन्ति "नित्यमकित्त्वमिडाद्योः क्त्वाग्रहणमुत्तरार्थम्" इति। कात्यायनस्तु, इह सेडिति निवर्त्य विकल्पं चानुवर्त्य अनिट एव कित्त्वं विकल्प्य कित्त्वाभावे \`पवितः' पवित्वा' इत्या दिसिद्धौ कित्त्वपक्षे श्र्युकः किति"(अष्टाoसूo7-4-11)इतीण्‌निषेधात् \`पूतः' \`पूतवान्' इत्यादिसिद्धौ सत्याँ "पूङश्च"(अष्टाoसूo6-2-51)इति सूत्रं प्रत्याचख्यौ उत्तरसत्रे वाग्रहणं च। किन्त्वस्मिन्पक्षे उत्तरत्र सेड्‌ग्रहणं मण्डूकप्लुत्याऽनुवर्तनीयमिति क्लेशः। पूर्वकृतं क्त्वाप्रत्याख्यानं त्विदानीं न सङ्गच्छते "मृडमृद"(अष्टाoसूo1-2-7)इति ज्ञापकाद्वान क्त्वासेडित्यर्थः साधनीयः। न च स्वपिप्रच्छिग्रहणादनिट्‌कस्याप्यकित्त्वं स्यादिति वाच्यम्। तस्य सनर्थत्वात्। अन्यथा क्त्वः कित्त्वस्या वैयर्थ्यापत्तेश्चेति दिक्। इदं त्ववधेयम्। \`पूडः क्त्वाच"(अष्टाoसूo1-2-22)इत्यत्र सानुबन्धनिर्द्देशः स्पष्टार्थो न तु पूञो निवृत्त्यर्थः। तत्रेटो दुर्लभत्वात्। इड्‌विधौ पूङ एव निर्द्दिष्टत्वात्। नापियङ्‌लुङ्‌निवृत्त्यर्थः। इड्‌विधावनुबन्धनिद्‌र्देशेनयङ्‌लुकि पूङोऽपोडभावात् यत्तुं यङ्‌लुक्याधेधा तुकस्येडितीडस्त्येवा न च "श्युकः किति"(अष्टाoसूo7-4-11)इतीण्‌निषेधः। तत्रैकाच इत्यनुवर्तनात्। उक्तं हि यङ्‌विधौ वार्त्तिककृता, एकाचश्चेदुपग्रहादिति। एवं यङ्‌लुङ्‌निवृत्त्यर्थमनुबन्धोच्चारणम् इति मतम्। अस्मिन् पक्षे पोपुवितः, पोपुवितवान् इति निष्ठायां भवति क्त्वायां तु गुणे \`पोपवित्वा' इत्येव। "न क्त्वासेट्"(अष्टाoसूo1-2-18)इति कित्त्वप्रतिषेधः। न च क्त्वाग्रहणसामर्थ्यात्तस्यापि यङ्‌लुकि प्रतिषेधः। तस्योत्तरार्थत्वात्। अनुबन्धनिद्‌ शस्य च निष्ठायां चरितार्थत्वात्। अत एव "क्त्वा च विग्रहात्'(काoवाo)इति वार्तिकं सङ्गच्छते। इह किञ्चित् त्रपो इतीति न्यायेन प्रकृतेप्युपयोगे हि तद्विरुध्येत। अत एव "क्त्वाग्रहणमुत्तरार्थम्" इति भारद्वाजीयोक्तिरपि सङ्गच्छते इति दिक्।

 (अष्टाoसूo1-2-23)

 नोपधात्थफान्ताद्वा(अष्टाoसूo1-2-23)। निष्ठेति निवृत्तं चानुकृष्टावात्। न कारोपधात् थान्तात् फान्ताच्च परः सेट् क्त्वा किन्न स्याद्वा। ग्रथित्वा, ग्रन्थित्वा। गुफित्वा, गुम्फित्वा। नोपधात् किम्? "रिफ कत्थनादौ"(तुoपo1307)रेफित्वा। इह "रलो व्युपधात्"(अष्टाoसूo1-2-26)इति विकल्पोपि न प्रवर्तते। नोपधग्रहणसामर्थ्यात्। ननु "तृफ तुम्फ हिं11.हिंसायामिति चिन्त्यम्, तृप्तावित्यस्य धातुपाठदर्शनात्। हिंसा यामिति तु तुफ धात्वोर्वर्ततेऽर्थ इति तावेवात्र वा बोध्यौ।सायाम्"।(तुoपo1308-9)अत्राद्य ऋकारापधत्वात् नोपधग्रहणस्य व्यावर्त्योस्त्विति चेत्, मेवम्, अर्पित्वा, तृफित्वा, तृम्फित्वा, इति त्रैशब्द्यस्य नोपधग्रहणसत्वासत्वयोरविशिष्टत्वात्। सति हि तस्मिन् "न क्त्वा सेट्"(अष्टाoसूo1-2-18)इति प्रवृत्ते ऋदुपधस्य \`अर्फित्वा' इति भवति। नोपधस्य त्वस्मिन् विकल्पे तृफित्वा, तृम्फित्वा, इति। असत्यपि नोपधग्रहणे सर्वत्र प्रकृतविकल्पप्रवृत्तौ सत्यां तदेव रूपत्रयम्।

 (अष्टाoसूo1-2-24)

 वञ्चिलुच्यृतश्च(अष्टाoसूo1-2-24)। एभ्यः सेट् क्त्वा न कित् स्याद्वा। "वञ्चु गतौ"(भ्वाoपo189)भ्वादिः। \`वञ्चुप्रलम्भने'(चुoआo1704)चुरादिः सोऽपि गृह्यते चुरादीनामनित्यण्यन्तत्वात्। वचित्वा, वञ्चित्वा। "उदितोवा"(अष्टाoसूo7-3-56)इति वेट्। इडभावे तु कित्त्वमस्त्येव। वक्त्वा। "लुञ्च अपनयने"(भ्वाoपo187)। लुचित्वा, लुञ्चित्वा। "ऋतेरीयङ्"(अष्टाoसूo1-1-29)आर्धधातुके विकल्पितः। तदभावे ऋतित्वा, अर्तित्वा। सूत्रे उच्चारणार्थ इकारो वञ्चिलुञ्चीति न त्विक् नलोपप्रसङ्गात् ऋदिति धातुरेव गृह्यते। न तु ऋदन्ताः पूर्वसूत्रेन्तग्रहणेनेह प्रकरणे यत्नं विना तदन्तविधिर्नेति ज्ञापितत्वात्।

 (अष्टाoसूo1-2-25)

 तृषमृषिकृषेः काश्यमम्य।(अष्टाoसूo1-2-25)एभ्यः सेट् क्त्वा किद्वा स्यात्। काश्यपग्रहणं पूजार्थं, वेतिपक्रमात्। "न क्त्वा सेट्"(अष्टाoसूo1-2-18)इति निषेधे प्राप्ते विकल्पोयम्। "नृष पिपासायाम्"(दिoपo1229)तृषित्वा, तर्षित्वा। "मृष तितिक्षायाम्"(दिoउo1164)मृषित्वा मर्षित्वा। "कृश तनूकरणे"(दिoपo1228)कृशित्वा, कर्शित्वा। न्यासग्रन्थे तु "कृष विलेखने"(भ्वाoपo990)इति क्वाचित्कः प्रमादपाठः। अनिट्‌त्वात्।

 (अष्टाoसूo1-2-26)

 रलो व्युपधाद्धलादेः सञ्श्च(अष्टाoसूo1-2-26)उश्च इश्च वी ते उपधे यस्य तस्माद्धलादेरलन्तात् परा क्त्वासनौ सेटौ वा कितौ स्तः। द्युतित्वा, द्योतित्वा, दिद्युतिषते, दिद्योतिषते। "द्युतिस्वाप्योः'(अष्टाoसूo7-4-67)इति सम्प्रसारणम्। रलः किम्? देवित्वा, दिदेविषति। व्युपधात् किम्? वर्तित्वा, विवर्त्तिषते। हलादेः किम्? एषित्वा, एषिषिषति। इह नित्यमपि द्वित्वं गुणेन बाध्यते ओणेर्ऋदित्करणेन सामान्यत उपधाकार्यस्य द्वित्वात्प्रबल्यज्ञापनात्। सेट् किम्? भुक्त्वा, बुभुक्षते। आदिग्रहणं स्पष्टार्थम्। व्युपधस्य हलन्तत्वाव्यभिचारात्।

 (अष्टाoसूo1-2-27)

 ऊकालोज्झ्रस्वदीर्घप्लुतः। (अष्टाoसूo1-2-27)ह्रस्वदीर्घप्लुत इति समाहारद्वन्द्वः। सौत्रं पुंस्त्वम्। ऊ इति त्रयाणां प्रश्लेषेण निर्द्देशः। तत्र न तावदन्ते मात्रिकः। "विभाषा पृष्टप्रतिवचनेहेः"(अष्टाoसूo8-2-93)इति हेः प्लुतविधानात्। नापि मध्ये "सुपि च"(अष्टाoसूo7-3-102)इति दीर्घविधानात्। द्विमाविकस्तु नान्ते। "ओमभ्यादाने"(अष्टाoसूo8-2-87)इति प्लुतविधानात् परिशेषादेकमात्रद्विमात्रत्रिमात्राणां क्रमः सिद्धः। यत्तु-

 "घित्त्वात्पूर्वम्भवेद् ह्रस्वः प्लुतोन्ते सन्धितो मतः"।

 इति मैत्रेयः। तद्भाप्यादर्शनप्रयुक्तम्। यतः व्यत्यासे एकमात्रस्य ह्रस्वत्वं त्रिमात्रस्य प्लुतत्वमित्येव दुर्लभमिति भगवतैव दृषितम्। "ईचाक्रवर्मणस्य"(अष्टाoसूo6-1-131)इत्यत्रेवेहापि सूत्रे केचिद् ई इति प्लुतद्योतिकां लिपिं लिखन्ति। तत्प्रामादिकं, दीर्घस्यैवौनित्यात्। तदयमर्थः-उश्च ऊश्च ऊ उ श्च वः कालः परिच्छेदको यस्य सोच्क्रमाद्ध्रस्वादिसंज्ञः स्यात्। संज्ञाप्रदेशः-"ह्रस्वस्य गुण-'(अष्टाoसूo7-3-108)हे हरे "दीर्घोऽकितः"(अष्टाoसूo7-4-83)पापच्यते। "वाक्यस्य टेः प्लुतः"(अष्टाoसूo8-2-82)एहि कृष्ण 3। स्यादेतत्-उकालोच्ह्रस्य इति वाक्यार्थे ह्रस्वेनोकारेणाण्त्वात्सवर्णग्रहः स्यात्, मैवम्, एवं सति ह्रस्वसंज्ञां न विदध्यात्, अच्संज्ञयैव सिद्धेः। तस्मात्संज्ञारम्भसामर्त्यान्नेह सवर्मग्रहः। महासंज्ञाया अन्वर्थत्वाच्च कालशब्दसामर्थ्याच्च। "उरन्" इत्युक्तेऽपि यथा-श्रुतेऽज्ग्रहणं व्यर्थम्, उकारस्याच्त्वाव्यभिचारात्। न यत्नतः, अव्यभिवाचारात्। परिशेषात्कालत एवेति सिद्धे कालग्रहणं गृह्यमाणेनैव परिञ्छेदलाभार्थम्। "ह्रस्वनद्यापः"(अष्टाoसूo7-1-54))इत्यादिलिङ्गाच्च। यदि हि लुमत्संज्ञानां लोपसंज्ञेव दीर्घप्लुतसंज्ञ्योर्ह्रस्वसंज्ञा व्यापिका तर्हि किं नद्याब्‌ग्रहणेन। न च नियमार्थः सः। विध्यर्थत्वे लाघवादिति दिक्। यद्वा \`अशब्दसंज्ञा' इत्यनुवर्त्य सप्तम्या विपरीणमय्य शब्दसंज्ञायां सवर्णग्रहणं नेति व्याख्येयम्। न चैवमुदात्तादिसंज्ञाविधावच्शब्दो न सवर्णं गृह्णीयादिति वाच्यम्। "वाक्यस्य टेः प्लुत उदात्तः"(अष्टाoसूo8-2-82)इति लिङ्गेनाशब्दसंज्ञायामित्थस्यानित्यत्वात्।

 (अष्टाoसूo1-2-28)

 अचश्च(अष्टाoसूo1-2-28)। यत्र ह्रस्वो दीर्घः प्लुत इति शब्दैरज्विधीयते तत्राच इति पदं पूरणीयम्। "इको गुणवृद्धी"(अष्टाoसूo1-1-3)इत्यनेन तुल्यमेतत्। न त्वलोन्त्यस्य शेषोपवादो वा। तेन "शमामष्टानां दीर्घः"(अष्टाoसूo7-3-74)इत्यत्र शमादिभिरचो विशेषणात् \`शाम्यति' इत्यादि सिद्धम्। "ह्रस्वो नपुंशके"(अष्टाoसूo1-2-47)इत्यत्र त्वजन्तस्य प्रातिपदिकस्येति व्याख्यानात्, अलोन्त्यस्य ह्रस्वः। अतिरि, अतिनु। नेह-सुवाक् ब्राह्मणकुलम्। "वाक्यस्य टेः प्लुत उदात्तः"(अष्टाoसूo8-2-82)अत्र टेरच इति व्याख्यानात्। अग्निचित्, सोमसुत्। अजित्यनुवृत्तिसामर्थ्यात्स्वसंज्ञया विधाने इति लभ्यते। नेहद्यौः, पन्थाः, सः।

 (अष्टाoसूo1-2-29)

 उच्चैरुदात्तः(अष्टाoसूo1-2-29)ताल्वादिषु भागवत्सु स्थानेषु वर्णा निष्पद्यन्ते तत्र ऊर्ध्वभागे निष्पन्नोऽजुदातसंज्ञः स्यात्। प्रदेशाः "आद्युदात्तश्च"(अष्टाoसूo3-1-3)इत्येवमादयः।

 (अष्टाoसूo1-2-30)

 नीचैरनुदात्तः(अष्टाoसूo1-2-30)। स्पष्टम्। प्रदेशा "अनुदात्तौ सुप्पितौ"(अष्टाoसूo3-1-4)इत्यादयः।

 समाहारः स्वरितः(ऋष्टाoसूo1-2-31)। समाहृतिः समाहारः। उदात्तत्वानुदात्तत्वयोरज्धर्मयोर्मेलनम्, तद्वान् स्वरितसंज्ञः स्यात्। सूत्रे अर्शआद्यच्।

 तस्यादित उदात्तमर्धह्रस्वम्(अष्टाoसूo1-2-32)। अर्द्धहृस्वशब्देनार्द्धमात्रालभ्यते। प्रकृतत्त्वादेव सिद्धे तस्येति वचनेन दीर्घस्यापि स्वरितस्य ग्रहणात्। यद्वा-ह्रस्वग्रहणमविवक्षितम्। तेन स्वरितस्यादौ अर्द्धमात्रा अर्द्धं वा उदात्तं बोध्यम्। शिष्टं तु अनुदात्तं परिशेषात्। क्वचित्तु तस्य वाचनिकी एकश्रुतिः। तथा च बह्‌वृचप्रातिशाख्यम्।

 एकाक्षरसमावेशे पूर्वयोः स्वरितः स्वरः।

 तस्योदात्ततरोदात्तादर्धमात्रार्द्धमेव वा॥

 अनुदात्तः परः शेषः स उदात्तश्रुतिर्न चेत्।

 उदात्तं वोयच्यते किञ्चित् स्वरितं वाक्षरं परम्॥ इति ॥

 पूर्वयोः उदात्तानुदात्तयोः। तस्य स्वरितस्य। अर्द्धमात्रा, उदात्तादुदात्ततरा स्वतन्त्रोदात्तादुच्चतरेत्यर्थः। अर्द्धमेव वेति द्वितीयव्याख्याभिप्रायम्। दीर्घप्लुतयोरनुरोधेनेदम्। सः शेषः। उदात्तश्रुतिः स्यात्। किमविशेषेण? नेत्याह-नचेदिति। उदात्तस्वरितपरं विहायेत्यर्थः। अत्रायं निष्कर्षः-स्वरितो द्विधा-प्राकृतोऽप्राकृतश्च। तत्राद्यः "उदात्तादनुदात्तस्य"(अष्टाoसूo8-4-66)इति विहितः। तच्छेषस्यैकश्रुतिर्नियता। अग्निमीले, प्रत्यग्ने, इत्यादि। गार्ग्यादिमते तु अत्राप्यनुदात्तः शेषः। द्वितीयस्तु सूत्रान्तरैर्विहितः। तस्याप्युत्सर्गत एकश्रुतिः शेषः। व्यचक्षयत्स्वः ते वर्धन्ते, इति यथा। उदात्तस्वरितपरत्वे तु शेषोनुदात्तः-क्व वोश्वाः 3न्यघ्न्यस्य। उदात्तपूर्वस्याप्राकृतस्य पूर्वरूपनिष्पन्नस्य दीर्घस्याप्येवम्। न ये राः। उदात्तपूर्वस्य किम्? पुनस्तेमैषाम्। अत्र विशेषमनुपदं वक्ष्यामः। पूर्वरूपनिष्पन्नस्य किम्? अस्मिन्त्स्वे एतत्। अप्राकृतदीर्घान्तरे तु, "मध्ये तु कम्पयेत्कम्पम्"(पाoशिo30)इत्यादिवचनात् पूर्वोत्तरभागौ नीचौ मध्ये तूदात्तः। रथी2चेति। पुनस्ते2मास्वे ए2तत्। सर्वत्र च "समाहारः स्वरितः"(अष्टाoसूo1-2-31)इति पाणिनीयं लक्षणं निर्बाधम्। "तस्यादितः"(अष्टाoसूo1-2-32)इति विषयविवेकस्तु प्रायो वादो विशेषे शिक्षादिभिर्बाध्यत इति दिक्। एवं स्थिते अर्धह्रस्वभित्यर्द्धमात्रोपलक्ष्यते। ह्रस्वग्रहणमतन्त्रमिति वृत्तिग्रन्थः पूर्वापरितोषेणोत्तरवाक्यमवतार्य व्याख्येयः। अर्द्धमात्रादित उदीत्ता अर्द्धमात्रा तु अनुदात्ता एकश्रुतिर्वेति वृत्तिग्रन्थोऽपि विषयभेदेन व्यवस्थया बोध्यः। उभयत्रापि हरदत्तग्रन्थो मूलापर्यालोचननिबन्धन इति सुधीभिराकलनीयम्। इत आरभ्य नवसूत्री इत उत्कृष्य "उदात्तादनुदात्तस्य स्वरितः"(अष्टाoसूo8-4-66)इत्यस्मादुतरत्र पाठ्येति प्राञ्चः। तत्राव्यवधानपर्यन्तं नार्थ किं तूत्तरत्वमात्रम्। "नोदात्तस्वरितोदयम्"(अष्टाoसूo8-4-67)इत्यत्र निषेध्यलाभानुरोधेन तदुत्तरत्र "अ अ"(अष्टाoसूo8-4-68)इत्यतः प्रागियं नवसूत्रीति फलितोर्थः। तेनाष्टमिकस्यापि स्वरितस्येदं विभागकथनम्। न्य2ग्निं, ये2राः। उत्तरत्राप्युत्कर्षस्य प्रयोजनं तत्तत्सूत्रे वक्ष्यामः। उत्कर्षे लिङ्गं तु "देवब्रह्मणोः"(अष्टाoसूo1-2-38)इति सूत्रम्। नह्युत्कर्षं विना देवब्रह्मणोः स्वरितो लभ्यते त्रिपादीस्थत्वेनासिद्धत्वात्। ततः स्वरितात्परमिदङ्काण्डमिति स्थितम्।

 (अष्टाoसूo1-2-33)

 एकश्रुतिदूरात्संबुद्धौ(अष्टाoसूo1-2-33)। सम्बुद्धिःसम्बोधनम् अन्तर्भावितण्यर्थाद् बुधेः। क्तिन्। दूरत्वं च प्राकृतप्रयत्नाधिकयत्नसापेक्षोच्चारणवत्त्वम्। दूरादनुष्ठेयतया बोधनायां करणीभूतं वाक्यमेकश्रुतिः स्यात् आगच्छ भो मामवक देवदत्ता 3 । स्वराणामविभागेनावस्थानमेकश्रुतिः। अन्त्यस्य तु "वाक्यस्य टेः"(अष्टाoसूo8-2-82)इति प्लुतेनापवादत्वादेकश्रुतिर्बाध्यते। एकश्रुतिप्लुताभ्यामवयवभेदेन वाक्ये समुच्चिताभ्यां दूरात्सम्बोधना द्योत्यते। दूरात्किम्?। त्रैस्वर्यमेव। तत्र आङ्‌उदात्तः "उपसर्गाश्चाभिवर्जम्"(फिoसूo81)इति फिट्‌सूत्रात्। गच्छेति तिङ्निघातः। भोश्ब्दो निपातत्वादाद्युदात्तः शेषयोरामन्त्रितनिघात-। "एकवचनं सम्बुद्धिः"(अष्टाoसूo2-3-49)इति कृत्रिमा सम्बुद्धिर्नेह गृह्यते। दूरादित्यपादानकारकान्वयायक्रियाया एवाकाङ्क्षितत्वात्। तेन \`आगच्छ ब्राह्णाः' इत्यादावपि भवति।

 यज्ञकर्मण्य जपन्यूङ्खसामसु। (अष्टाoसूo1-2-34)यज्ञक्रियायां मंत्र एकश्रुतिः स्यात् जपादीन्वर्जयित्वा।

 अग्निर्मूर्द्धादिवः ककुत्पतिः पृथिव्या अयम्। अपां रेतांसि जिन्वतोम्।

 यज्ञकर्मणीत्युक्तेः स्वाध्यायकाले त्रैस्वर्यमेव। अजपेत्यादि किम्? ममाग्नेवर्चोविहवेष्वस्तु। जपो नाम उपांशुप्रयोगो यथाजले निमग्नस्येत्वाहुः। युक्तं चैतत्। "जप मानसे च"(भ्वाoपo397)इति धातोः "व्यजपोरनुपसर्गे"(अष्टाoसूo3-3-61)इत्यपि जपशब्दनिष्पत्तेः। रूढश्चायमकरणमन्त्रेषु यत्र जपतीति कल्पसूत्रकृतां व्यवहारः। अत एव याजुषत्वादुपांशुप्रयुज्यमानानामपि "इषेत्वा" इत्यादीनां जपत्वाभावादेकश्रुतिर्भवत्येव। शाखाछेदनादिकं प्रति तेषां करणत्वात्। अकरणीभूतो मन्त्र इत्यन्ये। न्यङ्खानाम षोडश ओकाराः तेषु प्रथमसप्तमत्रयोदशास्त्रय उदात्ताः त्रिमात्राश्च। इतरे त्रयोदशानुदात्ता अर्धोकाराः। एतच्चाश्वलायनेन "चतुर्थेऽहनि"(ऋoब्राo)इति खण्डे स्फुटीकृतम्। वृत्तौ तु षडोङ्कारा इति प्रायिकः पाठः तत्र षट्‌त्वे मान्तत्त्वे च मूलान्तरं मृग्यम्। गीतिषु सामाख्येति जैमिनिः। एविश्वं समत्रिणं दह। विश्वमत्रिणं पाप्मानं सन्दहेति सम्बन्धः। एशब्दो गीतिपूरणः। निपात इत्यन्ये।

 (अष्टाoसूo1-2-35)

 उच्चैस्तरां वा वषट्कारः(अष्टाoसूo1-2-35)। यज्ञकर्मणि वषट्कार उच्चैस्तरां वा स्यादेकश्रुतिर्वा। वषट्शब्देनात्र वौषट्शब्दो लक्ष्यते। तुल्यार्थत्वात्। द्वावपि हि देवतासम्प्रदानस्य दानस्य द्योतकौ। वौषडित्येव तु नोक्तम्। प्रतिपत्तिलाघवेऽपि मात्रागौरवात्। कारग्रहणं ज्ञापकं समुदायादपि कारप्रत्ययो भवतीति तेन एवकार इत्यादि सिद्धम्। उच्चैःशब्दोऽधिकरणप्रधानोऽपि तद्विशिष्टभवनक्रियायां वर्त्तते। तेन क्रियाप्रकर्षादामुप्रत्ययः। उदात्ततरो भवतीति फलितोर्थः। ब्रूहिप्रेष्यश्रौषड्‌वौषडावहानामादेः"(अष्टाoसूo8-2-91)इति सूत्रेण वौषट्‌शब्दस्यादेः प्लुत उदात्तो विहितस्तदपेक्षया अयमुदात्ततरोन्त्यस्य विधीयते। द्वयोरप्ययमुदात्ततर इत्येके। तदा याज्यान्तापेक्षः प्रकर्षः। अन्ये तु स्वार्थिकस्तरबित्याहुः। तत्रोदात्तमात्रं प्रथमस्य सिद्धिं द्वितीयस्यानेन विधीयते। अत्र प्रकर्षाविवक्षापक्ष एव प्रबलः। वषट्‌कारोन्त्यः। "सर्वत्रोच्चैस्तराम्बलीयान् याज्यायाः" इति सूत्रितत्त्वात्। सोमस्याग्ने विही वौषट्।

 (अष्टाoसूo1-2-36)



 विभाषा छन्दसि(अष्टाoसूo1-2-36)। छन्दसि एकश्रुतिर्वा स्यात्। पक्षे त्रैस्वर्यम्। सम्प्रदायाव्यवस्थितो विकल्पस्तेन बहृचानां स्वाध्यायकाले संहितायान्त्रैस्वर्यमेव। ब्राह्णे त्वेकश्रुतिः। शाखान्तरेष्वपि यथासम्प्रदायं व्यवस्था। अत्र तन्त्रावृत्त्यादिना अछन्दसीति नञ्‌प्रश्लेषाद्भाषायामपि ऐच्छिको विकल्पो बोध्यः। तथा च "दाण्डिनायन"(अष्टाo सूo6-4-174)आदिसूत्रे भाष्यम्-"एकश्रुतिर्हि स्वरसर्वनामेत्यादि"। अत एवाभियुक्तानां च विरुद्धस्वरकतत्पुरुषबहुव्रीह्याद्याश्रयणेन श्लिष्टकाव्यादिनिर्माणं सङ्गच्छते। "अलं बुसानां यात" इति "श्वेतो धावति" इति च द्व्यर्थवाक्यम् इति पस्पशान्ते भाष्यमपि। काव्यप्रकाशेऽपि वेद इव लोके स्वरो न विशेषाध्यवसायहेतुरिति। किंमर्थं तर्हि "झल्युपोत्तमम्"(अष्टाoसूo 6-1-180)"विभाषा भाषायाम्"(अष्टाoसूo6-1-181)इति सूत्रमिति चेत्, त्रैस्वर्येण प्रक्रमे पाक्षिकानुदात्तलाभायेति गृहाण। वेति प्रकृते विभाषाग्रहणं कुर्वन् सूत्रकारोऽपि तन्त्रादिकमभिप्रैति। यत्तु वृत्तिकृन्मतं विभाषाग्रहणं"यज्ञकर्मणि"(अष्टाoसूo1-2-34)इत्यस्य निवृत्त्यर्थमिति, तच्चिन्त्यम्। "छन्दसि" इत्युक्तेऽपि तन्निवृत्तिसिद्धेः। अन्यथा पूर्वसूत्रस्य निर्विषयत्वापत्तेः। न च जपादिषु सावकाशस्य परस्य पूर्वोऽपवाद इति वाच्यम्। एवं हि सति परत्रैव जपादिग्रहणं कुर्यात् किं नञा किञ्च छन्दोग्रहणेन। एतेन ऊहितानामच्छन्दस्त्वात्तत्र सावकाशस्य मन्त्रेषु परेण बाधः स्यादिति हरदत्तोक्तं प्रत्युक्तम्। सिद्धान्तेऽपि अनूहितेषु परत्वादस्य प्राप्तिमाशङ्क्य यज्ञकर्मणीति कर्मग्रहणसामर्थ्यात्पूर्वस्यैव प्रवृत्तिरिति स्वोक्तिविरोधात्। यदपि हरदत्तेनोक्तम्, जपादिपर्युदासेन मन्त्राणामेव ग्रहणमिति पक्षे विभाषाग्रहणं व्यर्थं स्यादिति। तदपि इन्द्रशत्रुप्रस्तावे दूषितमस्माभिः। यदपीह वृत्तिकृता \`अग्निमीले' इत्याद्यप्येकश्रुतावुदाहृतं तत्सकलाध्यापकसम्प्रदायविरुद्धम्। छन्दोग्रहणवैयर्थ्यापादकञ्च। छन्दसि व्यवस्थितोऽन्यत्रैच्छिक इति विकल्पयोर्वैषम्यं सूचयितुं हि तत्। न च लोके विकल्पस्य वृत्तिकृतानुक्तत्वादसाम्प्रदायिकत्वं वाच्यम्। भाष्यादिसम्मतेरुक्तत्वात् "श्वेतः" इत्यादेर्वृत्तिकृतापि तत्र तत्रोदाहृतत्वाच्च। इत इत्यस्य हि "उडिदम्"(अष्टाo सूo6-1-171)इत्यन्तोदात्तता \`श्वेतः' इति तु एकोदात्तमिति कथं स्वरानुसरणे तन्त्रं स्यादिति दिक्।

 (अष्टाoसूo1-2-37)

 न सुब्रह्मण्यायां स्वरितस्य तूदात्तः(अष्टाoसू01-2-37)। सुब्रह्मण्याख्ये निगदे "यज्ञकर्मणि"(अष्टाoसूo1-2-34)इति "विभाषा छन्दसि"(अष्टाoसूo1-2-36)इति च प्राप्ता एतश्रुतिर्न स्यात्स्वरितस्यो दात्तश्च स्यात्। नितराङ्गद्यत इति निगदः। परप्रत्यायनार्थमुच्चैः पठ्यमानः पादबन्धरहितो यजुर्मन्त्नविशेषः। अपादबन्धे हि गदिर्वर्त्तते यथा गद्यमिति "नौगदनद"(अष्टाoसूo3-3-64)इति कर्मण्यप्। सुब्रह्मण्याशब्दो परित्यक्तस्वलिङ्ग एव तद्वति निगदे निरूढः। सुब्रह्मण्योम् 3इन्द्रागच्छ हरिव आगच्छ मेधातिथेमेर्ष वृषणश्वस्य मेने गौरावस्कन्दिन्नहल्यायै जार कौशिक ब्राह्मण गौतमब्रुवाण श्वः सुत्यामागच्छ मघवन् सुब्रह्यणि साधुरिति यत्। तित्त्वात् स्वरितः तस्य टापा सहैकादेशः स्वरितानुदात्तयोरान्तर्यात्स्वरितः। ततो निपातेन ओंशब्देन "ओमाङोश्च"(अष्टाoसूo6-1-95)इत्युदात्तम्वरितयोरेकादेशः स्वरिति एव। "एकादेश उदात्तेनोदात्तः"(अष्टाoसूo8-2-5)इत्युदात्तविधिस्तु नेह प्रवर्त्तते अनुदात्तस्येत्यनुवृत्तेः। ततः "स्वरितस्य तूदात्तः"(अष्टाoसूo1-2-37)इति प्रकृतसूत्रेणैवोदात्तः इति वृत्तिकारकैयटहरदत्तादयः। वस्तुतस्तु नेदं युक्तम्। "एकादेश उदात्तेन"(अष्टाoसूo8-2-5)इत्यत्रानुदात्तानुवृत्तौ प्रमाणाभावात्। \`क्वावरम्मरुतः" इत्यत्रोदात्तपाठाच्च। अत एव प्रातिशाख्ये "उदात्तवत्येकीभावे उदात्तं सन्ध्यमक्षरमनुदात्तोदये पुनः स्वरितं स्वरितोपधे" इत्युक्तम्। इह हि पूर्वार्द्धे अनुदात्तग्रहणमकुर्वत उत्तरत्र च कुर्वतः पुनःशब्देन पूर्वान्वयभ्रमं वारयतः स्पष्ट एवोक्त आशयः। यत्तु "तस्यादित"(अष्टाoसूo1-2-32)इति सूत्रे "स्वरितोदात्तार्थञ्च"(काoवाo)इति वार्त्तिके "यः सिद्धः स्वरितः सुब्रह्मण्योम्"इति भाष्यम्, तत्प्रौढिवादमात्रं निष्कर्षे तु "देवब्रह्मणोः"(अष्टाoसूo1-2-38)इतिवत् "स्वरितस्य तूदात्त"(अष्टाoसूo1-2-37)इत्यपि नवसूत्र्युत्कर्षज्ञापकमेवेत्यवधेयम्। \`इन्द्र' इत्यामन्त्रितमाद्युदात्तम्। आष्टमिको निघातस्तु भिन्नवाक्यत्वान्न भवति। द्वितीयो वर्णोऽनुदात्तः। "उदात्तादनुदात्तस्य स्वरितः"(अष्टाoसूo8-4-66)तस्यानेनोदात्तः। न चास्मिन् कर्त्तव्ये स्वरितस्यासिद्धत्वम्, "एतत्काण्डमुत्कृष्यते" इत्युक्त्वात्। अत एवास्मिन्नुदात्ते कृते शेषनेघातोपि न। यथोद्‌देशपक्षेप्यनुदात्तपरिभाषायां कर्तव्यायामसिद्धत्वेन वर्ज्यमानाभावात्। तेन द्वावप्युदात्तौ। आङुदात्तः ततः परस्य "उदात्तादनुदात्तस्य स्वरितः"(अष्टाoसूo8-4-66)इति स्वरितस्यानेनोदात्तः। छकाराकारोऽनुदात्तः। न च तस्य "उदात्तादनुदात्तस्य"(अष्टाoसूo8-4-66)इति स्वरितः शङ्क्यः। प्रकरणोत्कर्षेणास्यासिद्धत्वात्। \`हरिव आगच्छ' इत्यत्रोक्तप्रक्रियया चत्वार उदात्तः। वकारच्छकारावनुदात्तौ। मेधातिथेरिति पष्ठ्यन्तस्य पराङ्गवद्भावः। आमन्त्रिताद्युदात्तः। धाशब्दस्य "उदात्तात्"(अष्टाoसूo8-4-66)इति स्वरितत्वेऽनेनोदात्तः। ततश्चत्वारोऽनुदात्ताः। वृषेति पूर्ववद्‌ द्वावुदात्तौ पञ्चानुदात्ताः। "इत्याधीवतम्"(ऋoवेo)इति "अददा अर्भाम्"(ऋoवेo)इति च ऋङ्मन्त्रावत्रानुसन्धेयौ। तेन पराङ्गवद्भावे उजीव्यं सामर्थ्यं स्फुटीभवति। \`गौरा' इत्यत्र गौरवदवस्कन्दतीति विग्रहः। "सरो गौरो यथा पिब" इति मन्त्रवर्णात्। पूर्ववद द्वावुदात्तौ ततस्त्रयोनुदात्ताः। अहेत्युदात्तौ। चत्वारोऽनुदात्ताः। कौशीत्युदात्तौ। चत्वारोऽनुदात्ताः। गौतेत्युदात्तौ। चत्वारोऽनुदात्ताः। श्व इत्युदात्तम्। सुत्यामित्यन्तोदात्तम्। "संज्ञायां समज"(अष्टाoसूo3-3-99)इति क्यपो विधाने उदात्त इत्यनुवृत्तेः। आगेति द्वावुदात्तौ चत्वारोऽनुदात्ताः।

 असावित्यन्तः(काoवाo)। तस्मिन्नेव निगदे प्रथमान्तस्यान्त उदात्तः स्यात्। गार्ग्यो यजते। ञित्स्वरेण प्राप्त आद्युदात्तोऽनेन बाध्यते।

 अमुष्येत्यन्तः(काoवाo)। षष्ठ्यन्तस्यापि प्राग्वत्। दाक्षेः पिता यजते।

 स्यान्तस्योपोत्तमं च(काoवाo)। चादन्तः। तेन द्वाबुदात्तौ। गार्भ्यस्य पिता यजते।

 वा नामधेयस्य(काoवाo)। स्यान्तस्य नामधेयस्य उपोत्तममुदात्तं वा स्यात्। देवत्तस्य पिता यजते।

 (अष्टाoसूo1-2-38)

 देवब्रह्मणोरनुदात्तः(अष्टाoसूo1-2-38)। "स्वरितस्य तूदात्तः"(अष्टाoसूo1-2-37)इति पूर्वसूत्रशेषस्यायमपवादः। देवब्रह्मणोः स्वरितस्यानुदात्तः स्यात् सुब्रह्मण्यायाम्। देवा ब्रह्माण आगच्छत। द्वयोरप्यामन्त्रिताद्युदात्तत्वे शेषनिघाते च "उदात्तादनुदात्तस्य स्वरितः"(अष्टाoसूo8-4-66)तस्यानेनानुदात्तः। द्वितीयस्य आष्टमिको निघातस्तु न भवति "आमन्त्रितं पूर्वमविद्यमानवत्"(अष्टाoसूo8-1-72)इति पदात्परत्वाभावात्। ततः प्राचीनपदस्य तु भिन्नवाक्यस्थत्वात्। ये तु देवा ब्रह्माण इति सामानाधिकरण्येन व्याचक्षते। तन्मते "विभाषितं विशेषवचने"(अष्टाoसूo8-1-74)बहुवचनमिति पक्षे विद्यमानतया द्वितीयस्य निघातः। प्रकृतसूत्रेण स्वरितनिघातस्तु वकारस्यैव। तथा च भाष्यम्-"देवब्रह्मणोरनुदात्तत्वमेके इच्छन्ति। देवा ब्रह्माणः इति द्विः पाठः। उदात्तौ द्वावेको वेति विकल्पाभिब्रायेण। तत्र द्वितीयपक्षे प्रकृतसूत्रे ब्रह्मग्रहणं न कर्तव्यम्"।

 (अष्टाoसूo1-2-39)

 स्वरितात्संहितायामनुदात्तानाम्(अष्टाoसूo1-2-39)। स्वरितात्परेषामनुदात्तानामेकश्रुतिः स्यात्संहितायाम्। इमं मे गङ्गे यमुने सरस्वति। अनुदात्तानामिति जातौ बहुवचनम्। तेनैकस्य द्वयोश्च भवत्येव। संहिताग्रहणं ज्ञापककम्-"अन्यत्र पञ्चमीनिर्द्दशे कालो न व्यवधायकः" इति तेन "तिङ्ङतिङः"(अष्टाoसूo8-1-28)इति निघातः पदपाठेऽपि भषति। अग्निमीले, पुरोहितमित्यादौ त्ववग्रहेऽपि भवत्येकश्रुतिः। यथा सन्धीयमानानामित्यतिदेशात्। इति शब्दात्परस्य तु "पुरुहूत इति पुरुहूतः" इत्यादौ न भवति परिग्रहे त्वनार्षान्तादिति प्रतिशाख्ये विशेषवचनात्। एवमन्वेतवा इत्यादावपि। "पद्यादींस्तु द्‌व्युदात्तानाम्"(ऋoमाo)इतिनिषेधादिति दिक्।

 (अष्टाoसूo1-2-40)

 उदात्तस्वरितपरस्य सन्नतरः(अष्टाoसूo1-2-40)। उदात्तस्वरितौ परौ यस्मात्तथाभूतस्यानुदात्तस्य अनुदात्ततरः स्यात्। अग्निम्। कन्या। स्यादेतत्। "इमं मे' इति मन्त्रे शुतुद्रिशब्दस्य पादादित्वेन निघाताभावादाद्युत्ततया तस्मिन्परे सरस्वतीतीकारस्य सन्नतर इष्यते एकश्रुतिरेव तु प्राप्नोति। नवसूत्र्या उत्कर्षेणासिद्धतया सन्नतरायोगात्। उक्तं हि-"पूर्वत्रासिद्धे नास्ति विप्रतिषेधोऽभावादुत्तरस्य" इति। सत्यम्। "नमुने"(अष्टoसूo8-2-3)इत्यत्र नेति योगविभागान्न दोषः। \`देवदत्तन्यङ्' इत्यत्र तु "न्यधिच"(अष्टाoसूo8-2-53)इति पूर्वपदप्रकृतिस्वरे "उदात्तस्वरितयोर्यणः"(अष्टाoसूo8-2-4)इत्यञ्चत्यकारस्य स्वरितः पूर्वस्य सन्नतरं प्रति नासिद्धः। प्रकरणे उत्कर्षात्।

 स्वारसूत्रप्रसङ्गात्फिट्‌सूत्राणि व्याख्यायन्ते-

 फिषोन्त उदात्तः(फिoसूo1)। फिष् इति प्रातिपदिकस्य प्राचां संज्ञा। फिषोन्त उदात्त स्यात्। उच्चैः।

 पाटलापालङ्काम्बासागरार्थानाम्(फिoसूo2)। एतदर्थानामन्तउदात्तः स्यात्। पाटला। "लघावन्ते"(फिoसूo42)इति प्राप्ते। अपालङ्कः वृक्षविशेषः। इहापि प्राग्वत्। अम्बार्थः-माता। "उनर्वन्नन्तानाम्"(फिoसूo32)इत्याद्युदात्ते प्राप्ते। सागरः-समुद्रः, "लघावन्ते"(फिoसूo42)इति प्राप्ते।

 गेहार्थानामस्त्रियाम्(फिoसूo3)। गेहं-गृहम्। "नब्विषयस्य"(फिoसूo26)इति प्राप्ते। अस्त्रियां किम्? शाला। अत एव पर्युदासाज्ज्ञापकाच्छालाशब्द आद्युदात्तः।

 गुदस्य च (फिoसूo4)। अन्त उदात्तः स्यान्न तु स्त्रियाम्। गुदम्। अस्त्रियां किम्? आन्त्रेभ्यस्ते गुदाभ्यः। "स्वाङ्गशिटामदन्तानाम्"(फिoसूo29)इत्यन्तरङ्गमाद्युदात्तत्वम्। ततष्टाप्।

 ध्यपूर्वस्य स्त्रीविषयस्य(फिoसूo5)। नित्यस्त्रीलिङ्गस्य धकारयकारपूर्वो योऽन्त्योऽच् स उदात्तः। अन्तर्धा। "स्त्रीविषयवर्णनाम्नाम्" इति प्राप्ते। छाया, माया, जाया। "यान्तस्यान्त्यात्पूर्वम्"(फिoसूo62)इत्याद्युदात्तत्वे प्राप्ते। स्त्रीति किम्? बाह्यम्। "बहिषष्टिलोपो यञ्च"(काoवाo)इति यञन्तत्वादाद्युदात्तत्वम्। विषयग्रहणं किम्? इभ्या क्षत्रिया। "यतोऽनावः"(अष्टाoसूo6-1-213)इत्याद्युदात्त इभ्यशब्दः। क्षत्रियशब्दस्तु "यान्तस्यान्त्यात्पूर्वम्(फिoसूo62)इति मध्योदात्तः।

 खान्तस्याश्मादेः(फिoसूo6)। नखम्, उखा, सुखम्, दुःखम्। नखस्य "स्वाङ्गशिटाम्"(फिoसूo29)इत्याद्युदात्ते प्राप्ते। उखानाम यवाग्वादि पाकार्थं याज्ञिकैर्निर्मितो भाण्डविशेषः। तस्य कृत्रिमत्वात् "खय्युवर्मं कृत्रिमाख्याचेत्"(फिoसूo31)इत्युवर्णस्योदात्तत्वे प्राप्ते। सुखदुःखयोः "नब्विषयस्य"(फिoसूद26)इति प्राप्ते। अश्मादेः किम्? शिखा, मुखम्। मुखस्य "स्वाङ्गशिटाम्"(फिoसूo29)इति "नब्विषयस्य"(फिoसूo26)इति वा आद्युदात्तत्वं शिखायास्तु दीर्घान्ततया "स्वाङ्गशिटाम्"(फिoसूo29)इत्यस्याप्राप्तावपि अश्मादेरिति पर्युदासेनाद्युत्तत्वं ज्ञाप्यते। तथा च11.ननु बहुषूणादिपुस्तकेषु "शीङोह्रस्वश्च"(उoसूo712)इत्येव पाठः "शीङखोनिंद्‌ध्रस्वश्च" इति नास्तिं इत्यरुचेराह-वस्तुतस्त्विति।"शीडः खो निद्‌ध्रस्वश्च" इति उणादिषु नित्त्वमुक्तम्। वस्तु तस्तु तदेव शरणम्। "शङ्खो निधौ ललाटास्थिन"(अoकोo3-3-18)इति कोशादस्थिवाचकस्य "स्वाङ्गशिटाम्"(फिoसूo29)इत्याद्युदात्तस्याव्यावृत्त्या चरितार्थस्याश्मादेरित्यस्य ज्ञापकत्वायोगात्।

 हिष्ठवत्सरतिशत्थान्तानाम्(फिoसूo7)। एषामन्त उदात्तः स्यात्। अतिशयेन बहुलो बंहिष्ठः। नित्त्वा22."ञ्नित्यादिर्नित्यम्" (अष्टाoसूo6-1-197)इत्यनेनेत्यर्थः।दाद्युदात्ते प्राप्ते। बंहिष्ठैरश्वैः सुवृता रथेन यद्‌बंहिष्ठं नातिविदे इत्यादौ व्यत्ययादाद्युदात्तः। संवत्सरः। अव्ययपूर्वपदप्रकृतिस्वरो बाध्यते। सप्ततिः। अशीतिः। "लघावन्ते"(फिoसूo42)इति प्राप्ते। चत्वारिंशत्। इहापि प्राग्वत्। अभ्यूर्ण्वानाप्रभृथस्यायोः। अव्ययपूर्वपदप्रकृतिस्वरोत्र बाध्यते।

 दक्षिणस्य साधौ(फिoसूo08)। अन्त उदात्तः स्यात्। साधौ किम्? व्यवस्थायां सर्वनामतया "स्वाङ्गशिटाम्"(फिoसूo29)इत्याद्युदात्तो यथा स्यात्। अर्थान्तरे तु "लघावन्ते"(फिoसूद42)इति गुरुरुदात्तः। "दक्षिमः सरलोदारपरच्छन्दानुवर्त्तिषु" इति कोशः।

 स्वाङ्गाख्यायामादिर्वा(फिoसूo09)। इति दक्षिमस्याद्यन्तौ पर्यायेणोदात्तौ स्तः। दक्षिमो बाहुः। आख्याग्रहणं किम्? प्रत्यङ्मुखमासीनस्य वामपाणिर्दक्षिणो भवति।

 छन्दसि च(फिoसूo10)। अस्वाङ्गार्थमिदम्। दक्षिणः। इह पर्यायेणाद्यन्तायुदात्तौ।

 कृष्णस्यामृगाख्या चेत्(फिoसूo11)। "वर्णानान्तण"(फिoसूo33)इत्याद्युदात्ते प्राप्तेऽन्तोदात्तो विधीयते। कृष्णानां व्रीहीणाम्। कृष्णो नोनाव वृषभः। मृगाख्यायान्तु। कृष्णो रात्र्यै।

 वा नामधेयस्य(फिoसूo13)। कृष्णस्येत्येव। अयं वा कृष्णो अश्विना। कृष्ण ऋषिः।

 शुक्लगौरयोरादिः(फिoसूo13)। नित्यमुदात्तः स्यादित्येके। वेत्यनुवर्त्तत इति तु युक्तम्। "सरो गौरो यता पिब" इत्यत्रान्तोदात्तदर्शनात्।

 अङ्गुष्ठोदकबकवशानां छन्दस्यन्तः(फिoसूo14)। अङ्गुष्ठस्य "स्वाङ्गानामकुर्वादीनाम्"(फिसूo52)इति द्वितीयस्योदःत्तत्वे प्राप्ते।न्तोदात्तार्थ आरम्भः। वशाग्रहणं नियमार्थम्। छन्दस्येवेति। तेन लोके आद्युदात्ततेत्याहुः।

 पृष्ठस्य च(फिoसूo15)। छन्दस्यन्त उदात्तः स्यात् वा भाषायाम्। भाषामात्रविषयं सूत्रमिदं "प्रागेकादशभ्योऽछन्दसि"(अष्टाoसूo5-3-49)"झल्युपोत्तमम्"(अष्टासूo6-1-180)"विभाषा भाषायाम्"(अष्टाoसूo6-1-181)इत्यादिवत्। पृष्टम्।

 अर्जुनस्य तृणाख्या चेत्(फिoसूo16)। "उनर्वन्नन्तानाम्"(फिoसूo32)इत्याद्युदात्तस्यापवादः।

 अर्यस्य स्वाम्याख्या चेत्(फिoसूo17)। "यान्तस्यान्त्यात्पूर्वम्"(फिoसूo62)इति "यतोऽनावः"(अष्टाoसूo6-1-213)इति वाद्युदात्ते प्राप्ते वचनम्।

 आशाया अदिगाख्या चेत्(फिoसूo18)। दिगाख्याव्यावृत्त्यर्थमिदम्। अत एव ज्ञापकाद्दिक्‌पर्यायस्याद्युदात्तता। इन्द्र आशाभ्यस्परि।

 नक्षत्राणामाब्विषयाणाम्(फिoसूo19)। अन्त उदात्तः स्यात्। आश्लेषानुराधादीनां "लघावन्ते"(फिoसूo42)इति प्राप्ते ज्येष्ठाश्रविष्ठाधनिष्ठानां इष्ठन्नन्तत्वेनाद्युदात्ते प्राप्ते वचनम्।

 न कुपूर्वस्य कृत्तिकाख्या चेत्(फिoसूo20)। अन्त उदात्तो न। कृत्तिका नक्षत्रम्। केचित्तु कुपूर्वो य आप तद्विषयाणामिति व्याख्याय "आर्यिका" \`बहुलिका' इत्यत्राप्यन्तोदात्तो नेत्याहुः।

 घृतादीनाञ्च(फिoसूo21)। अन्त उदात्तः। घृतं मिमिक्षे। आकृतिगणोयम्।

 ज्येष्ठकनिष्ठयोर्वयसि(फिoसूo22)। अन्त उदात्तः स्यात्। ज्येष्ठ आह चमसां। कनिष्ठ अहि चतुरः। वयसि किम्? ज्येष्ठः, श्रेष्ठः। कनिष्ठोऽल्पिष्ठः। इह नित्त्वादाद्युदात्त एव।

 बिल्वतिष्ययोः स्वरितो वा(फिoसूo23)। अनयोरन्तः स्वरितो वा स्यात्। पक्षे उदात्तः।

 ॥ इति फिट्‌सूत्रेषु प्रथमः पादः॥



 अथादिः प्राक् शकटेः(फिoसूo24)। अधिकारोऽयम्। "शकटिशकट्याः"(फिoसूo60)इति यावत्।

 ह्रस्वान्तस्य स्त्रीविषयस्य(फिoसूo25)। आदिरुदात्तः स्यात्। वलिः, तनुः।

 नब्विषयस्यानिसन्तस्य(फिoसूo26)। वनेन वा यः। इसन्तस्य तु सापः। नप् नपुंसकम्।

 तृणधान्यानाञ्च द्व्यषाम्(फिoसूo27)। द्व्यचामित्यर्थः। कुशाः, काशाः, माषाः, तिलाः। बह्‌वृचान्तु गोधूमाः।

 व्रः सङ्ख्यायाः(फिoसूo28)। पञ्च, चतस्रः।

 स्वाङ्गशिटामदन्तानाम्(फिoसूo29)। शिट् सर्वनाम। कर्णः, ओष्ठः, विश्वः।

 प्राणिनां कुपूर्वम्(फिoसूo30)। कवर्गात् पूर्वमादिरुदात्तः। काकः, वृकः। शुकेषु मे। प्राणिनां किम्? उदकम्।

 खय्युवर्णं कृत्रिमाख्या चेत्(फिoसूo31)। खयि परे पूर्वमादि उवर्णमुदात्तं स्यात्। कन्दुकः।

 उनर्वन्नन्तानाम(फिoसूo32)। उन-वरुणं वोरिशादसम्। स्वसारं त्वा कृणवै। वन्-पीवानं मेषम्।

 वर्णानान्तणतिनितान्तानाम्(फिoसूo33)। आदिरुदात्तः। एतः, हरिणः, शितिः, पृश्निः, हरित्।

 ह्रस्वान्तस्य ह्रस्वमनृत्ताच्छील्ये(फिoसूo34)। ऋद्वर्जं ह्रस्वान्तस्यादिभूतं ह्रस्वमुदात्तं स्यात्। मुनिः।

 अक्षस्यादेवनस्य(फिoसूo35)। आदिरुदात्तः। तस्य नाक्षः। देवने तु अक्षैर्मा दीव्यः।

 अर्धस्यासमद्योतने(फिoसूo36)। अर्द्धो ग्रामस्य। समेंऽशके तु अर्द्धं पिप्पल्याः।

 पीतद्रवर्थानाम्(फिoसूo37)। आदिरुदात्तः। पीतद्रुः सरलः।

 ग्रामादीनाञ्च(फिoसूo38)। ग्रामः, सोमः, यामः।

 लुबन्तस्योपमेयनामधेयस्य(फिoसूo39)। स्फिगन्तस्येति पाठान्तरम्। स्फिगिति लुपः। प्राचां संज्ञा। चञ्चेव वञ्चा।

 न वृक्षपर्वतविशेषव्याघ्रसिंहमहिषाणाम्(फिoसूo40)। एषामुपमेयनाम्नां नादिरुदात्तः। ताल इव तालः, मेरुरिव मेरुः, व्याघ्रः, सिंहः, महिषः।

 राजविशेषस्य यमन्वा चेत्(फिoसूo41)। यमन्वा वृद्धः। \`आङ्गः' उदाहरणम्। \`अङ्गाः" प्रत्युदाहरणम्।

 लघावन्ते द्वयोश्च बव्हषो गुरुः(फिoसूo42)। अन्ते लघौ द्वयोश्च लघ्वोः सतोः बव्हष्कस्य गुरुरुदात्तः। कल्याणः, कोलाहलः। इह गुरूणां मध्ये य आदिरित्यर्थोभिप्रेतः। तेन \`वृषाकपिः' इत्यत्र व्यपदेशिद्भावेनादिभूते सिद्धम्। तेन "वृषाकप्यग्नि"(अष्टाoसूo4-1-37)इत्यादिसूत्रस्था वृत्यादिग्रन्था न विरुध्यन्ते। "क्रीतवत्परिमाणात्"(अष्टाoसूo4-3-146)इत्यादिसूत्रस्थभाष्यादिग्रन्थाश्च सङ्गच्छन्ते। नन्वेवमपि "अन्यतो ङीष्"(अष्टाoसूo4-2-40)इति सूत्रे सारङ्गकल्माषशब्दौ "लघावन्ते"(फिoसूo43)इत्यादिना मध्योदात्ताविति हरदत्तग्रन्थो विरुध्यत इति चेत्, सत्यम्। आदिशब्द इह नान्वेतीत्येव सारम्।

 स्त्रीविषयवर्णाक्षुपूर्वाणाम्(फिoसूo43)। एषां त्रयाणामादिरुदात्तः। स्त्रीविषयः-मल्लिका। वर्णः-श्येनी, हरिणी। अक्षुशब्दात् पूर्वोऽस्त्येषान्तेक्षुपूर्वाः। तरक्षुः।

 शकुनीनाञ्च लघुपूर्वम्(फिoसूo44)। पूर्वं लघूदात्तंस्यात्। कुक्कुटः तित्तिरिः।

 नर्तुप्राण्याख्यायाम्(फिoसूo45)। यथालक्षणं प्राप्तमुदात्तत्वं न। वसन्तः, कृकलासः।

 धान्यानां च वृद्धक्षान्तानाम्(फिoसूo46)। आदिरुदात्तः। कान्तः-श्यामाकाः। षान्तः-माषाः।

 जनपदशब्दानामषान्ताम्(फिoसूo47)। केकयः।

 हयादीनामसंयुक्तलान्तानामन्तः पूर्वं वा(फिoसूo48)। हयिति हलः संज्ञा। पललम्, शललम्। हयादीनां किम्? एकलः। असंयुक्तेति किम्? मल्लः।

 इगन्तनाञ्च द्व्यषाम्(फिoसूo49)। आदिरुदात्तः। कृषिः।

 ॥ इति द्वितीयः पादः ॥

 अथ द्वितीयं प्रागीषात्(फिoसूo50)। "ईषान्तस्य हयादेः"(फिoसूo66) इत्यतः प्राक् द्वितीयाधिकारः।

 त्र्यचां प्राङ् मकरात्(फिoसूo51)। "मकरवरूढ"(फिoसू.57) इत्यतः प्राक् त्र्यचामित्याधिव

 स्वाङ्गानामकुर्वादीनाम्(---------)। कवर्गरेफवकारादीन्वर्जयित्वा त्र्यचां स्वाङ्गानां द्वितीयमु--------। ललाटम्। कुर्वादीनान्तु-कपोलः, रसना, वदनम्।

 मादीनाञ्च(फिoसूo53)। त्र्यचां द्वितीयमुदात्तम्। मलयः, मकरः।

 शादीनां शाकानाम्(फिoसूo54)। शीतन्या, शतपुष्पा।

 पान्तानां गुर्वादीनाम्(फिoसूo55)। पादपः, आतपः। लघ्वादीनान्तु-अनूपम्। द्व्यचान्तु-नीपम्।

 युतान्यण्यन्तानाम्(फिoसूo56)। युतादित्रितयान्तानां द्वितीयमुदात्तम्। युत-अयुतम्। अनि-धमनिः। अणि-विपणिः।


मकरवरूढपारेवतवितस्तेक्ष्वार्जिद्राक्षाकलोमाकाष्ठापेष्ठापेष्ठाकाशीनामादिर्वा(फिoसूo57)। एषामादिर्द्वितीयो वोदात्तः। मकरः, वरूढ इत्यादि।

 छन्दसि च(फिoसूo58)। अमकराद्यर्थ आरम्भः। लक्ष्यानुसारादादिर्द्वितीयं वोदात्तं ज्ञेयम्।

 कर्दमादिनाञ्च(फिoसूo59)। आदिर्द्वितीयं वोदात्तम्। कर्हमः।

 --------न्धितेजनस्य ते वा(फिoसूo60)। आदिर्द्वितीयन्तेशब्दश्चेति------। सुगन्धितेजनाः।

 ------फलान्तानाम्(फिoसूo61)। आदिर्द्वितीयं वोदात्तम्। राजादन-----।

 यान्तस्यान्त्यात् पूर्वम्(फिoसूo62)। कुलायः।

 थान्तस्य च नालघुनी(फिoसूo63)। नाशब्दो लघु च उदात्ते स्तः। सनाथा सभा।

 शिशुमारोदुंबरबलीवर्दोष्ट्रारपुरूरवसाञ्च(फिoसूo64)। अन्त्यात् पूर्वमुदात्तं द्वितीयं वा।

 साङ्काश्यकापिल्यनासिक्यदार्वाघाटानाम्(फिoसूo65)। द्वितीयमुदात्तंवा। साङ्काश्यमित्यादि।

 ईषान्तस्य हयादेरादिर्वा(फिoसूo66)। हयादेः-हलादेः। हलीषा। लाङ्गलीषा।


उशीरदाशेरकपालपलालशैवालश्यामाकशारीरशरावहृदयहिरण्यारण्यापत्यदेवराणाम्(फिoसूo67)। एषामादिरुदात्तः स्यात्।

 महिष्यषाढयोर्जायेष्टकाख्या चेत्(फिoसूo68)। आदिरुदात्तः। महिषी जाया। अषाढा उपदधाति।

 ॥ इति तृतीयः पादः ॥



 शकटिशकट्योरक्षरमक्षरं पर्यायेण(फिoसूo69)। उदात्तम्। शकटिः। शकटी।

 गोष्ठजस्य ब्राह्मणनामधेयस्य(फिoसूo70)। अक्षरमक्षरं क्रमेणोदात्तम्। गोष्ठजो ब्राह्मणः। अन्यत्र गोष्ठजः पशुः। कृदुत्तरपदप्रकृतिस्वरेणान्तोदात्तः।

 पारावतस्योपोत्तमवर्जम्(फिoसूo71)। शेषं क्रमेणोदात्तम्। पारावतः।

 धूम्रजानुमुञ्जकेशकालवालस्थालीपाकानामधूजलस्थानाम्(फिoसूo72)। एषाञ्चतुर्णां धूप्रभृतींश्चतुरो वर्जयित्वा शिष्टानि क्रमेणोदात्तानि। धूम्रजानुः, मुञ्जकेशः, कालवालः, स्थालीपाकः।

 कपिकेशहरिकेशयोश्छन्दसि(फिoसूo73)। कपिकेशः, हरिकेशः।

 न्यङ्स्वरौ स्वरितौ(फिoसूo74)। स्पष्टम्। न्यङ्ङुत्तानः। व्यचक्षयत्स्वः।

 न्यर्बुदव्यल्कशयोरादिः(फिoसूo75)। स्वरितः स्यात्।

 तिल्यशिक्यकाश्मर्यधान्यकन्याराजन्यमनुष्याणामन्तः(फिoसूo76) स्वरितः स्यात्। तिलानां भवनं क्षेत्रं तिल्यम्। "यतोऽनावः"(अष्टाoसूo6-1-213) इति प्राप्ते।

 बिल्वभक्ष्यवीर्याणि च्छन्दसि(फिoसूo77)। अन्तस्वरितानि।

 त्वत्त्वसमसिमेत्यनुच्चानि(फिoसूo78)। स्तरीरुत्वत्। उत त्वः पश्यन्। नभन्तामन्यके समे। सिमस्मै।

 सिमस्याथर्वणेन्त उदात्तः(फिoसूo79)। अथर्वण इति प्रायिकम्। तत्र दृष्टस्येत्येवंपरं वा। तेन "वासस्तनुते सिमस्मै" इत्युग्वेदेऽपि भवत्येव।

 निपाता आद्युदात्ताः(फिoसूo80)। स्वाहा।

 उपसर्गाश्चाभिवर्जम्(फिoसूo81)।

 एवादीनामन्तः(फिoसूo82)। एवमादीनामिति पाठान्तरम्। एव, एवम्, नूनम्। सह ते पुत्र सूरिभिः सह। षष्ठस्य तृतीये "सहस्य सः"(अष्टाoसूo6-3-78)इति प्रकरणे सहशब्द आद्युदात्त इति तु प्राञ्चः। तच्चिन्त्यम्।

 वाचादीनामुभावुदात्तौ(फिoसूo83)। उभौग्रहणं "अनुदात्तं पदमेकवर्जम्"(अष्टाoसूo6-1-158) इत्यस्य बाधाया।

 चादयोऽनुदात्ताः(फिoसूo-84)। स्पष्टंम्।

 यथेति पादान्ते(फिoसूo85)। तन्नेमिमृभवो यथा। पादान्ते किम्? यथा नो अदितिः करत्।

 प्रकारादिद्विरुक्तौ परस्यान्त उदात्तः(फिoसूo86)। पटुपटुः।

 शेषं सर्वमनुदात्तम्(फिoसूo87)। शेषं नित्यादिद्विरुक्तस्य परमित्यर्थः। प्रप्रायम्। दिवे दिवे।

 ॥ इति शान्तनवाचार्यप्रणीतेषु फिट्सूत्रेषु तुरीयः पादः ॥

प्रसङ्गिकं समाप्य प्रकृतमनुसरामः-

 (अष्टाoसूo1-2-42)

 अपृष्ट एकाल् प्रत्ययः(अष्टाoसूo1-2-41)। एकाल्‌ प्रत्ययोयः सोऽपृक्तसंज्ञः स्यात्। संज्ञाप्रदेशा "वेरपृक्तस्य"(अष्टाoसूo6-1-14) इत्येकग्रहणेन "वर्णग्रहणे जातिग्रहणम्" इति ज्ञापनेऽपि अल्ग्रहणसामर्थ्यादेवेह व्यक्तिपरत्वात्। किञ्च सूत्रमेवेदं व्यर्थम्। अपृक्तप्रदेशेष्वल्ग्रहणेनैव सिद्धेः। न च सुरां सुनोतीति सुरासुत् तमाचक्षाण सुरा इत्यत्र धात्ववयवस्य सस्य लोपः स्यादिति वाच्यम्। प्रत्ययाप्रत्ययपरिभाषया गतार्थत्वात्, विभक्तिसाहचर्याच्च। यथासूत्रारम्भेऽपि तिसाहचर्यात्सेरपि तिङ एव ग्रहणात् \`अभैत्सीत्' इति सिचो न भवति। "वेरपृक्तस्य"(अष्टाoसूo6-1-67)इत्यत्र तु वकारेकारयोरन्यतरमनुनासिकमाश्रित्यापृक्तग्रहणं प्रत्याख्यास्यत एव।

 (आष्टाoसूo1-2-42)

 तत्पुरुषः समानाधिकरणः कर्मधारयः(आष्टाoसूo1-2-42)। समानाधिकरणावयवस्तत्पुरुषः कर्मधारयसंज्ञः स्यात्। संज्ञाप्रदेशाः "पुंवत्कर्मधारय"(अष्टाoसूo6-3-42) इत्यादयः। समानाधिकरणे पदे आश्रयत्वेन स्तोऽस्येति अर्शआद्यच्। यदि तु "पूर्वकालैक"(अषअटाoसूo2-1-49)इति प्रकरणस्यान्ते कर्मधारयश्चेति कृत्वा तत्पुरुषानुवृत्त्या पर्याये लब्धे चकारात् "गतिश्च"(अष्टाoसूo1-4-60)इत्यादाविव समुच्चयः साध्ये तदेदं सूत्रं शक्यमकर्तुम्।

 (अष्टाo सूo1-2-43)

 प्रथमानिर्द्दिष्टं समास उपसर्जनम्।(अष्टाoसूo1-2-43)। समासविधायकं शास्त्रं समासः, तादर्थ्यात्। समस्यतेऽनेनेति व्युत्पत्त्या वा। तत्र प्रथमया यन्निर्द्दिश्यते तदुपसर्जनं स्यात्। द्वितीया श्रितादिभिः-कृष्णश्रितः। महासंज्ञाकरणन्वर्थसंज्ञार्थम्। लोके ह्यप्रधानमुपसर्जनमाहुः। तेन राज्ञः कुमार्या राजकुमार्या इत्यत्रोभयोः "षष्ठी"(अष्टाoसूo2-2-8)इति सूत्रे प्रथमानिर्द्दिष्टत्वाविशेषेऽपि राजैवोपसर्जनं न तु कुमारी। तेन कुमारीशब्दस्य न पूर्वनिपातो न वा "गोस्त्रियोः"(अष्टाoसूo1-2-48)इति हस्वः। न च राज्ञः कुमारीति प्रथमान्तेनैव विग्रह इति भ्रमितव्यम्। मूलाभावात् तथा च "तत्पुरुषे तुल्यार्थतृतीयासप्तमी"(अष्टाoसूo6-2-2)इति सूत्रे परमे कारके परमेण कारकेणेत्यादावतिप्रसङ्गमाशङ्क्य लक्षणप्रतिपदोक्तपरिभाषाबलेन समाहितं भाष्ये। "अनेकमन्यपदार्थे"(अष्टाoसूo 2-2-24)इति सूत्रेऽपि भाष्यकैयटयोः स्पष्टमेतत्। प्रथभान्तेनैव विग्रह इति नियमो नास्तीति परिनिष्ठितविभक्त्येव विग्रहस्योचितत्त्वाच्च। अत एव "पूरणगुम"(अष्टाoसूo2-2-11)इति समानाधिकरणेन षष्ठीसमासनिषेधोऽपि सङ्गच्छते। अत एव च "एकविभक्तिचापूर्वनिपाते"(अष्टाoसूo1-2-44)इत्यस्य विषयलाभः। स्यादेतत्-उक्तरीत्या सूत्रभाष्यदिस्वरसान्न्यायाच्च द्वितीयाद्यन्ततया परिनिष्ठितस्य प्रथमान्तेन विग्रहो नास्तीत्येवोच्यताम्, तत्किमुच्यते नियमो नास्तीति? सत्यम्। अस्ति तत्राप्यालम्बनम्, तत्किमुच्यते नियमो नास्तीति? सत्यम्। अस्ति तत्राप्यालम्बनम्, तथाहि-राजकुमार्या इत्यादेः परिनिष्ठितस्यार्थप्रदर्शनपरे लौकिके विगऐहवाक्ये प्रकृतिबागमात्रं व्याख्येयं न तु समासोत्तरविभक्तिरपि। नह षष्ठी षष्ठ्या व्याख्येया किन्त्वनुवादमात्रं तत्। तत्र प्रातिपदिकार्थमात्रव्याचिख्यासायां प्रथमया विग्रहः केन वार्यते। अत एव-

 "हरीतकीं भुङ्क्ष्व राजन् मातेव हितकारिणीम्"।

 इत्यादिप्रयोगाः सङ्गच्छन्ते। मातेति प्रथमान्तेन समासे बाधकाभावात्। अत एव पचतीति पाकचकस्तं पाचकमित्याद्यपि सम्यगेवेति दिक्। तस्माद् द्वितीयाद्यन्तस्य परिनिष्ठितस्य प्रथमया परिनिष्ठितया वा विग्रहो न तु तदुभयभिन्नयेति निष्कर्षः। स्यादेतत्-यद्यन्वर्थसंज्ञेयं \`याचकवृन्तारकः' \`गोगर्भिणी'इत्यादिषु विशेष्यस्य पूर्वनिपातो न स्यादिति चेत्। "वृन्दारकनागकुञ्जरैः पूज्ममानम्" (अष्टाoसूo2-1-62) "चतुष्पादो गर्भिण्या"(अष्टाoसूo2-1-71)इत्यादौ विधिवाक्ये प्रथमानिर्द्देशस्यानन्यार्थत्वाददोषः। तस्मात्सति सम्भवे व्यवस्थापकमन्वर्थत्वमिति स्थितम्।

 (अष्टाoसूo1-2-44)

 एकविभक्ति चापूर्वनिपाते(अष्टाoसूo1-2-44)। अर्थाधिकारादिहसमासार्थमलौकिकं विग्रहवाक्यं समासः। तत्र विशेष्यसमर्पके पदे प्रयोगभेदादनेकविभक्तियुक्तेऽपि यन्नियतविभक्तिकं तदुपसर्जन्संज्ञं स्यात्पूर्वनिपातेतरस्मिन्कार्ये। अतिक्रान्तो मालामतिमालः। इहातिक्रान्तमतिक्रान्तेनेत्यादिक्रमेण सकलविभक्तियोगेपि मालाशब्दस्य द्वितीयानियमात् संज्ञायां सत्यां "गोस्त्रियोः"(अष्टाoसूo1-2-48)इति ह्रस्वः। एवं निष्कौशाम्बिरित्यादि। एकविभक्तावषष्ठ्यन्तवचनम्(काoवाo)नेह-अर्द्धं पिप्पल्याः अर्द्धपिप्पली। नन्वेवं \`पञ्चखट्वी' न सिध्येत्। सत्यम्। अत एव संज्ञापूर्वकतया व्यवस्थितविभाषाश्रयणेन वार्द्धपिप्पलीं साधयित्वा "षष्ठ्यन्त'(काoवाo)इति वार्त्तिकं नारब्धव्यमिति प्रामाणिकाः। वस्तुतस्यतु एकदेशिसमासविषयकोऽयं निषेधः। न चात्र प्रमाणाभावः। \`पञ्चखट्वी' इति द्वितीयभाष्यस्य प्रमाणत्वात्।

 ॥ इति शब्दकौस्तुभे प्रथमस्याध्यास्य द्वितीये पादे प्रथममान्हिकम्॥











.

 ॥द्वितीयमान्हिकम्॥

 (अष्टाoसूo1-2-45)

 अर्थवदधातुरप्रत्ययः प्रातिपदिकम्(अष्टाoसूo1-2-45)। डित्थादीन्यव्युत्पन्नान्युदाहरणम्। अव्युत्पत्तिपक्षस्य चेदमेव ज्ञापकम्। यत्तु व्युत्पत्तिपक्षेऽपि निपातार्थमनुकरणार्थं चेदमिति हरदत्तेनोक्तम्, तन्न। तत्राऽपि प्रकृत्यादिकल्पनसम्भवादिति बोध्यम्। वस्तुतस्तु \`बहुपटवः' इत्याद्यर्थमिदम्। न च तद्धितग्रहणे मत्वर्थलक्षणया निर्वाहः। \`पचतकि' इत्यादावतिव्याप्तेः। अव्युत्पत्तिपक्षस्तु कमिग्रहणेन सिद्धे कंसग्रहणेनैव ज्ञाप्यः। ज्ञापिते च तत्राप्यनेनैव संज्ञा सिध्यति। नन्वेतदेव ज्ञापकम्। बहुच्पूर्वे कृतार्थत्वादित्यवधेयम्। अर्थवत्किम्? घनं वनमित्यादौ प्रतिवर्णं संज्ञा मा भूत्। स्यादेतत्-विशिष्टरूपोपादानविषयतया अर्थवत्परिभाषाया इहाप्रवृत्तावपि अधातुरप्रत्यय इति पर्युदासादेव सिद्धम्। न च "अधीते" \`यावकः' इत्यादौ इङ्कनौ निरर्थकावपि धातुप्रत्ययौ स्त इति वाच्यम्। अडादिव्यवस्थायै इङ एवार्थवत्त्वस्वीकारात्। स्वार्थिकानाञ्च प्रकृत्यर्थेवत्त्वात्। न चेदं कल्पनामात्रमिति वाच्यम्। डित्थादावपि तथात्वात्। उक्तं हि-"अर्थवत्ता नोपपद्यते केवलेनावचनात् सिद्धं त्वन्वयव्यतिरेकाभ्याम्"इति। कल्पिताभ्यामिति हि तदर्थः। वस्तुतः पदस्फोटवाक्यस्फोटयोरेवार्थवत्त्वात्। सत्यम्। उत्तरार्थमर्थवद्‌ग्रहणं इह तु स्पष्टार्थम्। अधातुः किम्? अहन्। नलोपो मा भूत्। न च "सुपोधातु"(अष्टाoसूo2-4-71)इति धातुग्रहणात् धोतौर्नेयं संज्ञेति वाच्यम्। 'श्पेनायते' इत्यादौ प्रत्ययान्ते धातुग्रहणस्य चरितार्थत्वात्। अप्रत्ययः किम्? \`पचति'इति तिपो माभूत्। सुपोप्येवम्। न चैवन्तदन्तेषु अतिव्याप्तितादवस्थ्यम्। उत्तरसूत्रे तद्धितग्रहणस्य नियमार्थत्वात्। तद्धितान्तानामेव नत्वन्ययान्तानामिति। न च तत्रापि संज्ञाविधित्वेन तदन्तग्रहणं दुर्लभमिति वाच्यम्। अर्थवदित्यनुवृत्तिसामर्थ्यात्तत्सिद्धेः। प्रशंसायां हि मतुप्। एकार्पीभावेन लौकिकप्रयोगे प्रसिद्धत्वञ्च प्रशेसार्थः। अधातुप्रत्ययाविति सिद्धे नञ्‌द्वयोपादानं स्पष्टार्थम्। महासंज्ञाकरणं प्राचामनुरोधात्।

 (अष्टाoसूo1-2-46)

 कृत्तद्धितसमासाद्य(अष्टाoसूo1-2-46)। अर्थवन्त एते प्रातिपदिकंसज्ञाः स्युः। विशेषमसामर्थ्यात्तदन्तविधिः। न हि जहत्स्वार्थायां वृत्तौ कृतान्तद्धितानां चार्थोऽस्ति। भूतपूर्वगतिलभ्यस्तु न प्रशस्तः सः। भित्, छित्। अत्राधातुरिति पर्युदासे प्राप्ते कर्त्ता, हर्त्ता, अत्र तद्धितान्तानामेवेति नियमेन निरासे प्राप्ते। सन्निहितत्त्वाच्च कृद्गहणेन प्रागुक्तमेव बाध्यते न तु समासग्रहणकृतो नियमोऽपि। तेन कृद्ग्रहणपरिभाषानुपस्थानात् \`मूलकेनोपदंशम्'इति वाक्यस्य न भवति। ननु बाध्यसामान्यचिन्तायां समासनियमोऽपि बाध्येतेति चेत्, सत्यम्। आद्ये एवेह पक्षः। न च वाक्येऽतिप्रसङ्गः। शब्दाधिकारमाश्रित्येहार्थवच्छब्देनैकार्थीभावविवक्षणात्। अतिशये मतुप्‌स्मरणात्। बक्ष्यमाणरीत्या "अप्रत्यय" इति। निषेधः प्रत्ययान्तपर इति पक्षे तु मध्येपवादन्यायात् सर्वेष्टसिद्धिः। अप्रत्यय इत्यस्य प्रत्याख्यानपक्षेपि पुरस्तादपवादन्यायादिष्टसिद्धिरिति दिक्। तद्धितः-औपगवः। अत्राऽनेन पूर्वेण वा संज्ञा नियमविधीनां विधिरूपेण निषेधरूपेण वा प्रवृत्तिरिति मतभेदस्योक्तत्वात्। एवं समासेऽपि। न चासमर्थसमासेषु विध्यर्थं समासग्रहणमिति वाच्यम्। अर्थवद्ग्रहणनुवृत्तेरुक्तत्वात्। असमर्थानां तर्हि कथं संज्ञेति चेत्, धर्मिग्राहकमानादेवेति गृहाण। "असूर्यललाटयोः"(अष्टाoसूo3-2-36)इत्यादिना हि समास उपपदे कृद्विधीयते। उपपदञ्च महासंज्ञाकरणबलाद्विभक्त्यन्तमेव। न चैवमपि स्त्रीप्रत्यये तदादिनियमाभावात् \`राजकुमारी'इत्यादौ प्रत्ययान्ते विध्यर्थं तदिति वाच्यम्। अन्तरङ्गस्याऽपि हल्ङ्यादिलोपस्य लुग्‌विषये प्रवृत्त्या श्रूयमाण एव सुपि समासप्रवृत्तेः। अत एव \`गोमत्प्रियः' इत्यादौ नुमादयो नेति वक्ष्यते। तस्मात्प्रकृते समासग्रहणं नियमार्थं सद्वाक्यस्य सज्ञां निवर्तयतीति स्थितम्। नियमश्च सजातीयाऽपेक्षः। यत्र पूर्वो भागः पदमुत्तरश्च प्रत्ययभिन्नः तादृशस्य समुदायस्य चेत्स्यात्तर्हि समासस्यैवेति। षड्‌विधेऽपि समासे पूर्वभागस्य पदत्वाव्यभिचारात्। तेन बहुच्‌पूर्वस्यास्त्येव संज्ञेति \`बहुपटवः' इति टकारस्योदात्तता लभ्यते। प्रथमस्य जसो लुकि "चितः सप्रकृतेर्बव्हकजर्थम्"(काoवाo)इति चित्स्वरे कृते पुनर्विभक्त्युत्पत्तेः। अन्यथा तु जसेवोदात्तः स्यात्। उत्तरश्चेत्यादि किम्? \`हरिषु' इत्यादेरनेन व्यावृत्तिर्मा भूत्। एवमस्तु, को दोष इति चेत्? शृणु। तथासति \`जन्मवान्'इत्यादौ तद्धितान्ते विध्यर्थं तद्धितग्रहणं स्यात् \`राजानौ' इत्यादेस्तु प्रातिपदिकत्वं केन वार्यताम्। न तावदनेन नियमेन, पूर्वभागस्यापदत्वात्। नापि तद्धितग्रहणेन, तस्योक्तरीत्या नियमार्थत्वायोगात्। न च "सुपोधातुप्रातिपदिकयोः"(अष्टाoसूo2-4-71)इति धातुग्रहणे प्रत्ययान्तानां प्रातिपदिकसंज्ञा नेति ज्ञापकमिति वाच्यम्। तस्य \`प्रासादीयति'इत्यादौ \`हरिषु'इतिवदप्रातिपदिके चरितार्थत्वात। नापि ङ्याब्‌ग्रहणं ज्ञापकम्। लिङ्गविशिष्टपरिभाषया सिद्धौ तस्यान्यार्थताया एव सिद्धान्तयिष्यमाणत्वात्। तस्मादुक्तमेव साधु। यद्यपि प्रकृतिप्रत्ययभावानापन्नसंघाताविषयको नियम इत्यपि त्पत्तिरिति ग्रन्थं योजयितुमिदं गौरवमावृतम्। निष्कर्षे तु तथैवास्तु। तथा च तद्धितग्रहणं नियमार्थमेव। भेदसंसर्गद्वारकमर्थवत्त्वमिति कैयटस्याप्ययमेव भावः। भेदे परस्परपरिहारेण प्रयोगे सति यः संसर्गस्तद्‌द्वारकमित्यर्थात् न तु भेदः संसर्गो वा द्वयं वा वाक्यार्थ इत्याशयेन तद्ग्रन्थः। बहुच्‌समासयोर्वैरूप्यालाभात्। यद्वा-"सात्पदाद्योः"(अष्टाoसूo8-3-111)इतिसातिग्रहणात्प्रत्ययो न प्रातिपदिकमिति सिद्धे पूर्वसूत्रस्थं प्रत्ययग्रहणं सामर्थ्यात्तदन्तपरम्। तद्धितग्रहणन्तु विध्यर्थमेव। स्यादेतत्-पक्षत्रयेऽपि \`राजपुरुषौ' इत्यादौ \`पुरुषौ'इत्यादेः संज्ञा दुर्वारेति प्रातिपदिकावयवत्वासुपो लुक् स्यादिति चेन्मैवम्। जहत्स्वार्थायामानर्थक्यात्। अजहत्स्वार्थायामपि पूर्वपदविनिर्मुक्तस्य विशिष्टार्थविरहेण तत्सहितस्यैव विशिष्टार्थगमकत्वात्। प्रशंसायां हि मतुबित्युक्तम्। एवं \`घटपटौ' इत्यादावपि मिलितयोरेव पदयोः सहभूतार्थता। प्रत्ययानां प्रकृत्यर्थान्वितस्वार्थबोधकत्वाच्च। "घटौ'इत्यंशो नार्थवानिति। एतेनासमर्थसमासे दशदाडिमादिवदनर्थके विध्यर्थं समासग्रहणं किं न स्यादिति चोक्तं प्रत्युक्तम्। अर्थवद्ग्रहणस्येहार्थताया एवोक्तत्वादिति दिक्। यदि तु नैयायिकरीत्या अर्थवत्त्वं वृत्तिमत्त्वं तच्च समासस्य नास्तीत्याश्रित्य समासग्रहणं विध्यर्थम्। तद्धितग्रहणमपि तथा। अप्रत्यय इति तु प्रत्ययवारणार्थमित्याश्रीयते तथापि न क्षतिः। तद्धितग्रहणस्य तद्विशिष्टपरतामाश्रित्य \`बहुपटवः' इत्यस्य सुसाधत्वात्। किन्त्वस्मिन्पक्षे सिद्धान्तविरोधः \`मूलकेनोपदंशं' \`पचतकि' इत्यत्रातिप्रसङ्गश्चेति यथास्थितमेवास्तु। इह प्रकरणे यथाश्रुताः प्राचां ग्रन्था दुष्टा एवेत्यवधयेम्। निपातस्यार्थकस्य प्रातिपदिकसंज्ञा वक्तव्या येषां द्योत्योप्यर्थो नास्ति तदर्थमिदम्। \`अवद्यति'। अनुक्तसमुच्चयार्थाच्चकारात्सिद्धमिदम्। अनुकरणेषु तु अनुकरणेन सहाभेदविवक्षायामर्थवत्त्वाभावान्न प्रातिपदिकता, "भू सत्तायाम्(भ्वाoपाo1) इति यथा। भेदविवक्षायां तु संज्ञा स्यादेव। "भुवो वुग्"(अष्टाoसूo6-4-88)इति यथा। न चाधातुरिति पर्युदासाऽपत्तिः। प्रकृतिवदनुकरणमित्यातिदेशस्यानित्यतयोवङंशे प्रवृत्तावपि संज्ञांशे अप्रवृत्तिसम्भवात्। एतच्च "ऋलृक्"(माoसूo2)सूत्रे उपपादितम्।

 (अष्टाoसूo1-2-47)

 हस्वो नपुंसके प्रातिपदिकस्य(अष्टाoसूo1-2-47)। क्लीबे प्रातिपदिकस्याजन्तस्य ह्रस्वः स्यात्। श्रीपं कुलम्। प्रातिपदिकग्रहणसामर्थ्यान्नेह-काण्डे, कुड्ये। इह तु "अन्तादिवच्च"(अष्टाoसूo6-1-85)इत्यतिदेशेनाऽस्ति प्राप्तिः। न च द्विकपक्षे \`वारिणी' इति व्यावर्त्त्य कृतार्थतेति वाच्यम्। तत्रापि प्रातिपदिकमित्यस्यानुवृत्त्या सिद्धे सामर्थ्यस्य सुवचत्वात्। लक्ष्यानुरोधेन पक्षान्तरस्यैव सुग्रडत्वाच्च। यद्वाकार्यकालपक्षं प्रत्ययान्तस्य नेति प्रसज्यप्रतिषेधं चाश्रित्य समादेयम्। न चैवं \`ब्रह्मबन्धुः' इत्यत्र स्वादयो न स्युरिति वाच्यम्। लिङ्गविशिष्टपरिभाषया \`श्वश्रूः'इत्यत्रेव तत्सिद्धेः।

 (अष्टाoसूo1-2-48)

 गोस्त्रियोरुपसर्जनस्य(अष्टाoसूo1-2-48)। उपसर्जनं यो गोशब्दस्तादृगेव च यत्स्त्रीप्रत्ययान्तन्तदन्तस्य प्रातिपदिकस्य ह्रस्वाः स्यात्। चित्रगुः, निष्कौशाम्बिः। उपसर्जनस्य किम्? सुगौः, राजकुमारी, स्त्रीशब्दः स्वर्यते। तेन स्त्र्यधिकारोक्तप्रत्ययग्रहणान्नेह-अतिलक्ष्मीः, अतिश्रीः। कथं \`गोकुलं' \`राजकुमारीपुत्रः' इति चेत्, शृणु। उपसर्जनस्य ससबन्धिकतया यस्य प्रातिपदिकस्य ह्रस्वो विधीयते तदर्थं प्रति यद्युत्तरपदभूतयोर्गोस्त्रियोर्गुणीभावस्तदेदं ह्रस्वत्वम्। न चेह तदस्ति। गोः कुलं प्रति गुणभावेऽपि गां प्रत्यतथात्वात्। कुमार्याश्च पुत्रं प्रति गुणीभावेऽपि राजानं प्रत्यतथात्वात्। शास्त्रीयं चेहोपसर्जनं गृह्यते। कृत्रिमत्वात्। अत एव प्रत्ययमात्रस्य तथात्वासम्भवात्तदन्तलाभः। यदि तु लौकिकमुपसर्जनत्वं गृहीत्वा प्रत्यय एव विशेष्येत तदा हरीतक्याः फलानि \`हरीतक्यः' इत्यत्रातिव्याप्तिः स्यात्। स्पष्टञ्चेदं "उपमानानि सामान्यवचनैः"(अष्टाoसूo2-1-55)इति सूत्रे भाष्ये। अथ कथं राजकुमारीमतिक्रान्तः \`अतिराजकुमारीशब्दस्य स्त्रीप्रत्ययान्तत्वादित्यवेहि। अतिक्रान्तम्प्रति ह्यसावुपसर्जनं न तु राजानम्प्रतीति विवेकः। अत्रत्यः कैयटस्त्वापातत इत्यवधेयम्। अत्र वार्त्तिकम्-"ईयसो बहुव्रीहौ पुंवद्वचनम्"(काoवाo)इति। ईयसन्ताद्यः स्त्रीप्रत्ययस्तदन्तान्तो यो ब्रहुव्रीहिस्तत्र हस्वो नेत्यर्थः। "गौस्त्रियोः"(अष्टाoसूo1-2-48)इति ह्रस्वो विहितः। तत्र पुंसि यथा स्त्रीप्रत्ययान्तता नास्ति तथेह बोध्यमित्येवं वचनव्यक्त्या ह्रस्वाभावः पर्यवस्यति। जव्ह्यः श्रेयस्यो यस्य स बहुश्रेयसी। "ईयसश्च"(अष्टाoसूo5-4-156)इति कब्निषेधः। बहुव्रीहौ किम्? अतिश्रेयसि।

 (अष्टाoसूo1-2-49)

 लुक्तद्धितलुकि(अष्टाoसूo1-2-49)। तद्धितलुकि सति उपसर्जनस्त्रीप्रत्यस्य लुक् स्यात्। लुक् तावत्प्रत्ययस्यैव सम्भवति, न तु तदन्तस्य। अत एवोपसर्जनमिह लौकिकम् न तु पूर्ववच्छास्त्रीयम्, असम्भवात्। नहि प्रत्ययमात्रं शास्त्रीयमुपसर्जनम्। आमलक्याः फलमामलकम्। "नित्यं वृद्धशरादिभ्यः"(अष्टाoसूo4-3-14)इति मयटः फले लुक्। ततोऽनेन गौरादिङीषो लुक्। इह पूर्वसूत्रस्यावकाशो \`निष्कौशाम्बिः'। अस्यावकाशः \`आमलकम्'। पञ्च इन्द्राण्यो देवता अस्य \`पञ्चेन्द्रः' इत्यत्र तु परत्वाल्लुगेव।

 (अष्टाoसूo1-2-50)

 इद्गोण्याः(अष्टाoसूo1-2-51)। गोण्या इत्यस्यात्तद्धितलुकि। लुकोऽपवादः। पञ्चभिर्गोणीभिः क्रीतः पटः पञ्चगोणिः। दशगोणिः। गोणीशब्दः परिमाणवचन आवपनवचनश्च। तत्राद्यात् "प्राग्वतेष्ठञ्(अष्टाoसूo5-1-18)द्वितीयादार्हीयष्ठक्। तयोरध्यर्धेति लुक्।

 (अष्टाoसूo1-2-51)

 लुपि युक्तवद्यक्तिवचने(अष्टाoसूo1-2-51)। प्राचामिदं सूत्रं दूषणार्थं पाणिनिरनुवदति। लुपि सति प्रकृतिवल्लिङ्गवचने स्तः। पञ्चालाः, क्षत्रियाः, पुल्लिङ्गबहुवचनविषयाः। तेषां निवासो जनपदः पञ्चालाः। पञ्चालस्यापत्यानि बहूनि। "जनपदशब्दात् क्षत्रियाद्ञ्"(अष्टाoसूo4-1-168)"ते तद्राजाः"(अष्टाoसूo4-1-174)"तद्राजस्य बहुषु"(अष्टाoसूo2-4-62)ततः "तस्य निवासः"(अष्टाoसूo4-2-69)इत्यणो "जनपदे लुप्"(अष्टाoसूo4-2-81)लुपि किम्? लवणस्सूपः। "संसृष्टे"(अष्टoसूo4-4-22)"लवणाल्लुक्"(अष्टाoसूo4-4-24) व्यक्तिवचने किम्? हरीतकी पञ्चाला इत्यादिषु षष्ठ्या अतिदेशो मा भूत्। समासे उत्तरपदस्य बहुवचनस्य लुपः नियमार्थमिदम्। मथुरा पञ्चालाः। उत्तरपदस्यैवेति नियमान्नेह। पञ्चालमथुरे। बहुवचनस्य किम्? गोदौ। ग्रामो मथुरा च गोदमथुराः। पूर्वपदस्य द्वित्वातिदेशः स्यादेव।

 (अष्टाoसूo1-2-52)

 विशेषणानाञ्चाजातेः(अष्टाoसूo1-2-52)। लुबर्थस्य विशेषणानामपि तद्वल्लिङ्गवचने स्तो जार्ति वर्जयित्वा। पञ्चाला रमणीयाः। गोदौ रमणीयौ। अजातेः किम्? पञ्चाला जनपदः। गौदौ ग्रामः। कथं तर्हिपञ्चाला जनपदौ रमणीय इति। जातिविशेषणत्वादिति गृहाण। पञ्चालविशेषकत्वे तु रमणीया इति भवत्येव। स्यादेतत्-लुपोन्यत्राऽपीदं तुल्यम्, "बदरीवृश्रः" इत्यत्र सूक्ष्मकण्टका सूक्ष्मकण्टक इति प्रयोगयोर्विशेष्यभेदेन व्यवस्थास्वीकाराता। तत्किं सूत्रेण? सत्यम्। गुणवचनानामाश्रयतो लिङ्गवचनानीति सूत्रार्थः। तथाहि-जातिभिन्नानि यानि विशेषणानि तेषां युक्तवत्, विशेष्यवदित्यर्थः। गुणवचनानामित्युद्धोषेऽपि जातिभिन्नं गुणशब्दार्थः। तदुक्तममरेण-

 स्त्रीदाराद्यैर्यद्विशेष्यं यादृशैः प्रस्तुतं पदैः।

 गुणद्रव्याक्रियाशब्दास्तथा स्युस्तस्य भेदकाः"(अoकोo3-1-2)इति।

 सामान्ये नपुंसकस्य न्यायप्राप्तस्यापवादोऽयम्। तेन शुक्लं पटा इति न भवति। अनित्यश्चायमतिदेशः। "संस्कृतं भक्षाः"(अष्टाoसूo4-2-16)इत्यादिलिङ्गात्। लक्ष्यानुरोधाद्व्यवस्था। हरीतक्यादिषु व्यक्तिः। नियमार्थमिदम्। तेन वचनं न युक्तवत्। हरितक्याः फलानि हरीतक्यः। गौरादिङीषन्तात् "अनुदात्तादेश्च"(अष्टाoसूo4-3-140)इति लुप्। खलतिकादिषु वचनम्। अयमपि नियम एव। खलतिकस्य पर्वतसस्यादूरभवानि वानानि खलतिकं वनानि। खलतिको वरणादिः। मनुष्यलुपि प्रतिषेधः(काoवाo)मनुष्यलक्षणे लुबर्थे विशेषणानां प्रतिषेधः। लुबन्तस्य तु भवत्येव। चञ्चा तृणमयः पुमान्। स इव चञ्चाऽभिरूपः। "संज्ञायाम्"(अष्टाoसूo5-3-98)इति लुप्। चर्मविकारविशेषो वर्ध्रिका। स इव वर्ध्रिका दर्शनीयः। तदिह द्वे वार्त्तिके आद्यस्य तृतीयन्तु द्वितीयस्यापवाद इति स्थितम्। इदं त्ववधेयम्। इहाभिरूपदर्शनीयपदयोर्विशेष्यलिङ्गे प्रतिषिद्धे नपुंसकत्वं प्राप्नोति। भाष्यकारीयोदाहरणसामर्थ्यान्न भवतीति।

 (अष्टाoसूo1-2-53)

 तदशिष्यं संज्ञाप्रमाणत्वात्(अष्टाoसूo1-2-53)। तत्-युक्तवद्वचनम्। अशिष्यम्-अकर्तव्यम्। कुतः? संज्ञानां प्रमाणत्वात्। अयं भावः-पञ्चाला वरणा इत्यादयो न यौगिकाः। तन्निवासेऽपि देशान्तरे अप्रयोगात्। "देशे तन्नाम्नि"(अष्टाoसूoएo 4-2-67)इत्यधिकृत्यादूरभवे प्रत्ययविधानाच्च। किन्तु संज्ञाशब्दा एते। ते च यल्लिङ्गसख्यतया लोके प्रसिद्धास्तत्र प्रमाणभूता एव। तदर्थप्रमाणका इत्यर्थः। यथा आपो दारा वनं गृहाः सिकता वर्षा इत्यादौ। नेह शास्त्रेनुशासनमारच्यं तदर्थमपि मास्तु। किञ्च-

 (अष्टाoसूo 1-2-54)

 लुब्योगाप्रख्यानात्(अष्टाoसूo 1-2-54) लुबप्यशिष्यः। "जनपदे लुप्"(अष्टाoसूo4-2-81)"वरणादिभ्यश्च"(अष्टाoसूo4-2-82)इति। कुतः? योगस्यावयवार्थस्येह अप्रख्यानात् अप्रतीतेः। तथा चात्र "तस्य निवासः" (अष्टाoसूo4-2-69) "अदूरभवश्च"(अष्टाoसूo4-2-70)इति तद्धितो नैवोत्पद्यते किं लुपो विधानेनेत्यर्थः।

 (अष्टाoसूo1-2-55)

 योगप्रमाणे च तदभावेऽदर्शनं स्यात्(अष्टाoसूo1-2-55)। चकारो ह्यर्थे। यदि हि योगस्यावयवार्थस्येदं प्रमाणं बोधकं स्यात्तदा तदभावे न दृश्येत। दृस्यते च सम्प्रति। विनैव क्षत्रिययोगं जनपदे पञ्चालशब्दः। न च भूतपूर्वगतिः। क्षत्रिययोगाद्देशे देशयोगाद्वा क्षत्रिये शब्द इत्यत्र विनिगमकाभावेन वैपरित्यस्यापि सुवचत्वापत्तेरिति भावः। अतोऽक्षादिवन्नानार्था एवैते इति तत्त्वम्।

 (अष्टाoसूo1-2-56)

 प्रधानप्रत्ययार्थवचनमर्थस्यान्यप्रमाणत्वात्(अष्टाoसूo1-2-56)। प्रत्ययार्थः प्रधानमित्येवंरूपं वचनमपि अशिष्यं कुतः? अर्थस्य लोकत एव सिद्धेः। आख्यातस्य क्रियाप्रधानतया व्यभिचाराच्चेत्यर्थः।

 (अष्टाoसूo1-2-57)

 कालोपसर्जने च तुल्यम्(अष्टाoसूo1-2-57)। अतीताया रात्रेः पश्चार्द्धेन आगामिन्याः पूर्वार्द्धेन च सहितो दिवसोऽद्यतनः। विशेषणमुपसर्जनमित्यादिक्रमेण काल उपसर्जनं च पूर्वाचार्यैः परिभाषितं तत्रापि तुल्यम्। अशिष्यत्वं समानमित्यर्थः। लोकप्रसिद्धत्वादेवेति भावः।

 (अष्टाऽसूo1-2-58)

 जात्याख्यायामेकस्मिन्बहुवचनमन्यतरस्याम्(अष्टाऽसूo 1-2-58)ब्राह्मणाः पूज्याः। ब्राह्मणः पूज्यः। एकोऽप्यर्थो वा बहुवदिमत्यतिदेशाद्विशेषणादपि सिद्धम्। बहूनां वचनं बहुवचनं प्रतिपदनमिति व्याख्यानाच्चातिदेशः फलितः।

 (अष्टाoसूo1-2-59)

 अस्मदो द्वयोश्च(अष्टाoसूo1-2-59)। एकत्वे द्वित्वे च विवक्षितेऽस्मदो बहुवचनं वा स्यात्। वयं बूमः। पक्षे अहं ब्रवीमि। आवां ब्रूव इति वा। सबिशेषणस्य प्रतिषेधः।(काoवाo)। पटुरहं ब्रवीमि। कथं तर्हि "त्वं राजा वयमप्युपासितगुरुप्रज्ञाभिमानोन्नताः"(वैoशo23) इति भर्तृहरिः। अत्रोन्नत्वस्य विधेयत्वाद्भवत्येव। अनुवाद्यविशेषणपरत्वात्प्रतिषेधस्येति हरदत्तः। भाष्ये त्वेतत्सूत्र प्रत्याख्यातम्। तथाहि-अहङ्कारावच्छिन्नेध्यस्तानाञ्चक्षुरादीन्द्रियाणां तत्तादात्म्यादहमुल्लेखगोचरता भेदाभेदप्रतीतिश्च। अहं शृणोमीति वन्मम श्रोत्रं शृणोतीत्यपि व्यवहारात् तत्र चक्षुरादीनां बहुत्वाद्भेदस्वातन्त्र्ययोर्विवक्षायां \`वयं ब्रूमः' इति सिद्धम्। अभेदमात्रविवक्षायां तु एकवचनम्। न च गौणता। \`गौरोऽहम्' इत्यादीनां यावद्व्यवहारं बाधाभावात्। एतेन "पुष्यादिगुरावेकेषाम्" इति वृत्तिकारेण पठितमपि गतार्थम्। त्वं गुरुर्यूयं गुरव इत्यस्योक्तरीत्या सिद्धेः। अत एव "आचार्याः कथयन्ति" इत्यादिलौकिकप्रयोगोऽपि सङ्गच्छते।

 (अष्टाoसूo1-2-60)

 फल्गुनीप्रोष्ठपदानाञ्च नक्षत्रे(अष्टाoसूo1-2-60)। द्वयोरित्यनुकर्षाद्। द्वित्वं बहुत्वप्रयुक्तं कार्यं वा विधीयते। तेन विशेषणेऽपि सिद्धम्। पूर्वे फल्गुन्यौ पूर्वाः फल्गुन्यः। पूर्वे प्रोष्ठपदे पूर्वाः प्रोष्ठपदाः। नक्षत्रे किम्‌? फल्गुन्यौ माणविके। फल्गुन्योर्जाते इत्यर्थः। "फल्गुन्यषाढाभ्यां टानौ"(काoवाo)इति टः। टित्त्वान् ङीप्। एकस्यान्तु तारायां नेमौ शब्दौ प्रयुज्येते। उद्‌भूतावयवभेदे समुदाय एव निरूढत्वात्। सूत्रे तु नक्षत्रे इति प्रथमाद्विवचनं नक्षत्रे यद्यभिधीयेते इत्यर्थात्।

 (अष्टाoसूo1-2-61)

 छन्दसि पुनर्वस्वोरेकवचनम्(अष्टाoसूo1-2-61)। द्वयोरेकवचनं वा स्यात्। पुनर्वसुर्नक्षत्रमदितिर्देवता। पुनर्वसु वा। लोके तूद्‌भूतावयवसमुदाये। निरूढत्वाद् द्विवचनमेव। गाङ्गताविव दिवः पुनर्वसु।

 (अष्टाoसूo1-2-62)

 विशाखयोश्च(अष्टाoसूo1-2-62)। प्राग्वत्। विशाखा नक्षत्रमिन्द्राग्नी देवता। पक्षे विशाखे। छन्दसीत्यनुवृत्तेर्लोके। \`विशाखे' इत्येव। अमरस्तु-"राधाविशाखा"(अoको1-3-22)इति प्रयुञ्जानो द्विवचननियमं नेच्छति। सुत्रे तृदासीनम्।

 (अष्टाoसूo1-2-63)

 तिष्यपुनर्वस्वोर्नक्षत्रद्वन्द्वे बहुवचनस्य द्विवचनं नित्यम्(अष्टाoसूo1-2-63)। छन्दसीति न सम्भध्यते पूर्वत्र चकारेणानुकृष्टत्वात्। एतदर्थ एव हि पूर्वत्र योगविभागः। तिष्य एकः। पुनर्वसू द्वौ। तेषां द्वन्द्वो बव्हर्थः। तत्र बहुत्वं द्वित्ववद्भवतीत्यतिदेशोऽयम्। तिष्यपुनर्वसू उदितौ। तिष्यपुनर्वसू इति किम्? विशाखानुराधाः। नक्षत्रेति किम्? तिष्यपुनर्वसवो माणवकाः। तिष्यपुनर्वसुशब्दाभ्यां "नक्षत्रेण युक्तः कालः"(अष्टाoसूo4-2-3)इत्यण् "लुबविशेषे"(अष्टाoसूo4-2-4)ततो जातार्थे "सन्धिवेलादि"(अष्टाoसूo4-3-16) सूत्रेणाण्। तस्य "श्रविष्ठाफल्गुन्यनुराधा"(अष्टाoसूo4-2-34)इत्यादिना लुक् माणवकवृत्तिरयं द्वन्द्वो न तु नक्षत्रवृत्तिः। न चायं गौणः। यौगिकत्वात्। ननु नक्षत्रे इत्यनुवृत्त्या सिद्धमेतत्। किं पुनर्नक्षत्रग्रहणेन। अत्र भाष्यम्-"पर्यायाणामपि यथा स्यात्" इति। तस्याऽयं भावः-तिष्यपुनर्वस्वोः शब्दयोरभिधेये नक्षत्रे वर्त्तमानो यो नक्षत्रशब्दानां द्वन्द्व इति व्याख्यानात्। पुष्यपुनर्वसू सिध्यपुनर्वसू इत्यपि सिध्यतीति। स्यादेतत्-यथा "भावे चाकर्मकेभ्यः"(अष्टाoसूo3-4-69)इत्यकर्मकश्रुत्यान्तरङ्गं द्रव्यकर्म निषिध्यते न तु बहिरङ्गं कालादि कर्म तथान्तरङ्गस्य कालस्य व्यावृत्त्या बहवस्तिष्यपुनर्वसवोऽतिक्रान्ता इत्यादेः सिद्धावपि माणवकस्य बहिरङ्गस्य व्यावृत्तये पुनर्नक्षत्रग्रहणमस्तु। यद्वा-तिष्यपुनर्वस्वोरिति योगं विभज्य देशान्तरस्थमपि तिष्यस्व कार्यं नक्षत्र एवेति व्याख्यास्यते। तेन "तिष्यपुष्ययोर्नक्षत्राणि यलोपः"(कावाo)इति सिद्धम्। तस्माद्वहिरङ्गव्यावृत्त्या योगविभागेन वा कृतार्थं नक्षत्रग्रहणं कथं पर्यायग्रहणार्थं स्यात्। उच्यते-अकर्मकशब्दः श्रुत्यैव कर्म व्यावर्त्तयन् मुख्यमन्तरङ्गमेव व्यावर्त्तयतीति युक्तम्। नक्षत्रशब्दस्तु स्वार्थार्पणप्रनाड्या अर्थान्तरं व्यावर्त्तयन्नविशेषादुभौ व्यावर्त्तयतीति नाद्यं फलम्। नापि द्वितीयम्। पुष्यार्थवचनस्यावश्यकत्त्वात्। अत एव पक्षद्वयेऽप्यपरितोषाद्भाष्ये पक्षान्तरमुक्तम्। द्वन्द्व इति किम्? यस्तिष्यस्तौ पुनर्वसू येषान्ते तिष्यपुनर्वसवः। तिष्यादय एव विपर्यविषया इह बहुव्रीहिणोच्यन्ते। अतो भवत्ययं नक्षत्रसमासः न तु द्वन्द्वः। बहुवचनस्य किम्? इदं तिष्यपुनर्वसु। सर्वो द्वन्द्वो विभाषयैकवत्। न्यायसिद्धं चेदम्। प्राण्यङ्गादीनां समाहार एवेति हि नियमः। न तु विपरीतः। "चार्थे द्वन्द्वः"(अष्टाoसूo2-2-29)इति पृथग्विधानात्। प्रकृतसूत्रे बहुवचनग्रहणाच्चेति दिक्।

 ॥ इति शीशब्दकौस्तुभे प्रथमस्याध्यायस्य द्वितीये पादे द्वितीयमान्हिकम् ॥











.

 द्वितीये पादे तृतीयमान्हिकम्

 (अष्टाoसूo1-2-64)

 सरूपाणामेकशेष एकविभक्तौ(अष्टाoसूo1-2-64)। समानायां विभक्तौ यानि सरूपाण्येव दृष्टानि तेषां एक एव शिष्यते। अनैमित्तिकत्त्वेनान्तरङ्गोऽयमेकशेषः सुबुत्त्पत्तेः प्रागेव ङ्यन्ताबन्तप्रातिपदिकानां प्रवर्त्तते। हरिणी मृगी हरितवर्णा च, तयोः सह विवक्षायां हरिण्यौ हरिण्यः। क्षितिक्षान्त्त्योः क्षमा। "वासोन सम्यक् क्षमयोश्च तस्मिन्" इति श्रीहर्षः, "श्रियौ नरेन्द्रस्य निरीक्ष्य तस्य" इति च। "सकृच्छ्रुतात्सकृदर्थः प्रत्ययः" इति मते शब्दसारूप्येऽपि द्वन्द्वः स्यात्। अथाऽपि तन्त्रेणानेकार्थताभ्युपगम्यते एवमपि सर्वत्र तन्त्रेणैव बोधनीयमिति नियमाभावात् पाक्षिको द्वन्द्वो दुर्वारः। आरब्धे त्त्वेकशेषे सुबन्तद्वयविरहात् द्वन्द्वस्याप्राप्तिरेव फलिता भवति। अत एव एकशेषस्य द्वन्द्वापवादकतेत्युद्धोषः। "इको गुणवृद्धी"(अष्टाoसूo1-1-3) इत्यस्य "अलोन्त्य"(अष्टाo सूo1-1-52) अपवादकतेति पश्रेऽपवादशब्दस्येत्थमेव व्याख्यातत्त्वात्। अत एव \`घटौ' \`घटाः' इत्यादिन्यपीहोदाहरणानि। तत्रापि ऐच्छिकस्यानेकव्यक्तिबोधोद्देश्यकस्यानेकविशकलितशब्दप्रयोगस्य घटोऽयं घटोऽयमिति बहुशो दर्शनेन तद्वदेव सहविवक्षायां \`घटौ' इत्यादिद्वन्द्वस्य दुर्वारत्त्वात्। एतेन "व्यर्थेषु च मुक्तसंशयम्"(काoवाo)इति वार्त्तिकं दृष्ट्वा नानार्था एवेहोदाहरणमिति भ्राम्यन्तः परास्ताः। न च पदार्थतावच्छेदकभेदाभावाद् \`घटौ' इत्यादौ द्वन्द्वप्रसाक्तेर्नेति वाच्यम्। "चार्थे द्वन्द्वः"(अष्टाoसूo2-2-29)इति सूत्रेण साहित्यमात्रे तद्विधानात्। तस्य चेतरेतरयोगद्वन्द्वे एकशेषे च विशेषणत्वं प्रयोगोपाधित्वं वा। समाहारद्वन्द्वे तु प्राधान्येन भानमित्यन्यदेतत्। न चैवमपि \`घटकलशौ' इत्यादिद्वन्द्वापत्तिः। "विरूपाणामपि समानार्थानाम्"(काoवाo)इति वार्त्तिकेन एकशेषात्। वस्तुतस्तु सौत्र एवायमर्थः। रूप्यते बोध्यते इति रूपम्, अर्थः समानं रूपं येषामिति सरूपाः। "ज्योतिर्जनपद"(अष्टाoसूo6-3-85)इति समानस्य सभावः। सरूपाश्च सरूपाश्च तेषामिति एकशेषण व्याख्यानात्। न च स्वाङ्गे स्वव्यापारायोगः वाक्यापरिसमाप्तिन्यायादिति वाच्यम्। उद्देश्यतावच्छेदकरूपाक्रान्ततया "तुल्यास्यप्रयत्नम्"(अष्टाoसूo1-1-9)इतिवत्स्वस्मिन्नपि प्रवृत्तेः। एतद्विषयविवेचनं तु "अइउण्"(माoसूo1)इत्यत्रैव कृतम्। अत एव जननीवाचिनो मातृशब्दस्य धान्यमापवाचिनस्तृजन्तस्य च एकशेषं निषेद्‌धुं प्रवृत्ते "मातृमात्रोः प्रतिषेधः सरूपत्वात्"(काoवाo)इति वार्त्तिके स्वान्तर्गते मातृमात्रोरित्यत्रापि निषेधप्रवृत्तिः। नन्वर्थविशेषोपहितयोरेव तत्राऽनुवादः। अन्यथा जननीवाचिनोरपि निषेधापत्तेः। तत्कथं शब्दरूपपरे स्वान्तर्गते निषेधप्रवृत्तिरिति चेत्, "प्रकृतिवदनुकरणम्" इत्यतिदेशादिति गृहाण। सूत्रमतेतूत्तरसूत्रादेवकारोऽत्राऽनुकृष्यते। तेन एकविभक्तौ यानि सरूपाण्येवेति व्याख्यानात्परिच्छेतृवाचिनश्च "अप्तृन्"(अष्टाoसूo6-4-11)इति सर्वनामस्थाने दीर्घविधानादसारूप्यादेकशेषाभावः। न च वाचिनिकैकशेषविरहेऽपि श्लिष्टरूपकस्थल इव तन्त्रन्यायाश्रयेण पाक्षिक एकशेषो मातृमात्रोः स्यादेवेति वाच्यम्। यान्येकविभक्तौ सरूपाण्येव तेषामेवैकशेष इति नियमात्। न चैवं 'घटघटौ' इति पाक्षिकं दुर्वारमिति वाच्यम्। तन्त्रावृत्त्याद्याश्रयणेन सरूपामामेकसेष एवेत्यपरनियमाश्रयणात्। तस्मात् 'घटकुम्भौ' \`कुम्भकुम्भौ' \`मातृभ्यां' चेति पाक्षिकमनिष्टत्रितयं प्राप्तं सूत्रेणाऽनेन वार्यते। \`घटौ' इत्यादिसिद्धिस्तु स्यादेवैतद्विनापि हि। जातिपक्षे व्यक्तिपक्षेऽपीति निष्कर्षसंग्रहः। स्यादेतत्-देवदेव इत्यादावपि तर्ह्येकशेषः प्राप्नोति। न च \`एकविभक्तौ' इत्यनेन तद्वारणम्। तस्य सारूप्योपलक्षणत्वादेकशेषस्य चानैमित्तिकत्त्वात्। अथ वक्ष्यमाणरीत्या एकशेषविशेषणतां ब्रूषे, तथाप्यनिस्तारः। देवदेव इत्यत्रापि षष्ठीसमासादुपरि एकविभक्तेः सत्वात्। अन्तर्वर्तिन्योस्तु लुका लुप्तत्वेन प्रत्ययलक्षणाभावात्। अत्राहुः--सहविवक्षायामेव एकशेषः। इतरेतरयोगद्वन्द्वस्य विषये इति यावत्। अत्र ह्यनेकस्यार्थस्य मिलितस्ये तरान्वयः स तथाभूतो विषयः। उक्तञ्च-

 "अनुस्यूतेव भिन्नानामेका प्रख्योपजायते।

 यदा सहविवक्षान्तामाहुर्द्वन्द्वैकशेषयोः" इति।

 (अष्टाoसूo1-2-65)

 अयञ्च विषयनियमोऽभिधानबलाल्लभ्यते "वृद्धोयूना"(अष्टाoसूo1-2-65)इत्यादिसूत्रेषु सहयोगे तृतीयायाः प्रयोगाच्च। यद्वा--पूर्वसूत्रात् \`द्वन्द्वे' इत्यनुवर्त्तते। अर्थाधिकाराच्चेतरेतरयोगद्वन्द्वावगमः। तेन द्वन्द्वे प्रसक्ते सतीति व्याख्यानादुक्तविषयनियमसिद्धिः। न च द्वन्द्वे कृते इत्येव व्याख्यायतामिति वाच्यम्। स्वरसमासान्तादिदोषप्रसङ्गेन "कृतद्वन्द्वानामेकशेषः" इति पक्षस्य दूषयिष्यमाणत्त्वात्। एतेन "सारवसारवोर्मिजः" इति श्रीहर्षप्रयोगोऽपि व्याख्यातः। सरव्यां भवाः सारवाः। ते च ते आरवसहिताश्चेति कर्मधारये सहविवक्षाविरहात्। " विद्वन्मानसराजहंस" इत्यादिश्लिष्टरूपके तु मानसमेव मानसमिति तन्त्रेण प्रयोगो न तु सौत्र चेत्, पक्षे एवमेव। तावताऽपि उभयप्रयोगस्य निर्वाह्यत्वात्। न चैवं समाहारद्वन्द्वविषये एकशेषानुशासनात्पाक्षिकं \`घटघटम्' इत्यादि दुर्वारमेवेति वाच्यम्। तत्राऽनभिधानस्यैव शरणीकरणीयत्वात्। अस्तु वा तत्राप्येकसेषप्रवृत्तिः। न चैवं नपुंसकतापत्तिः। समाहारद्वन्द्व एव तदनुशासनात्। तथा च प्रत्यर्थं शब्दनिवेश इति पक्षे "न ब्राह्मणं हन्यात्" इत्यादौ सकलव्यक्तिसङ्ग्रहो भविष्यतीति प्रतिव्यक्तिलक्षणं नावर्तनीयम्। "एकवच्चास्यान्यतरस्याम्'(अष्टाoसूo1-2-69)इति ज्ञापकादेकशेषे कृते एकवद्भावो नेति तु तत्त्वम्। एकश्च एकश्च द्वौ च द्वौ चेत्यादौ तु द्वन्द्वैकशेषौ उभावपि अनभिधानेनैव वारणीयौ। उत्सर्गतः संख्याशब्देऽप्येवमेवेति बोध्यम्। \`विंशति' इत्यादौ त्वेकशेष इष्ट एवेति दिक्। एवं स्थिते सूत्रारंभपक्षेऽपि बहुशोऽनभधानस्यैवाश्रयणाद् \`घटघटौ' इत्यादावपि ततैवास्तु किं तन्निरासार्थं सूत्रारम्भेणेत्याशयेन भगवता एकशेषप्रकरणं प्रत्याख्यातम्। न चैवं \`पितरौ' इत्यत्र मातुः, \`श्वशुरौ' इत्यादौ श्वश्व्रादेश्च प्रतीतिः कथं स्यादिति वाच्यम्। एकशेषारम्भेऽपि तौल्यात्। यः शिष्यते स लुप्यमानार्थाधायीति चेत् तर्हि द्विवचनाद्युपाधिविशेषपुरस्कारेण पित्रादिशब्दानामेव मात्रादौ सक्तिर्निरूढलक्षणा चेति फलितोऽर्थः। तथा च लोकव्यवहारादेव तद्ग्रहसम्भवे न किञ्चिदनुपपन्नम्। न चैवं \`अग्निचित्' इत्यादौ क्विबादयोऽपि प्रत्याख्यायतामिति वाच्यम्। प्रत्ययलक्षणेन तुगागमप्रातिपदिकसंज्ञाद्यर्थं तदारम्भात्। तदेवं सरूपाणां विरूपाणां च सर्वमेकशेषं प्रत्याचक्षाणेनापि भगवता सरूपसूत्रमात्रं तु शास्त्रीये व्यवहारे संज्ञापरिभाषादिवद्विनापि सहविवक्षामेकशेषं विधातुं भविष्यतीत्याशयेन "द्विर्वचनोचि'(अष्टाoसूo1-1-59)इत्यत्र एकशेष इति भाष्येऽभिहितमिति दिक्। आरभ्यमाणे तु सूत्रे यद्यपि षट् पक्षाः सम्भवन्ति तथापि तत्र त्रयो दुष्टा एव त्रयस्तु निर्दोषा इत्यवधेयम्। तथाहि-"पृथक् सर्वेभ्यो विभक्तौ परत एकशेषः"। "एकवचनान्तानां" च "अकृतद्वन्द्वानां वा" "समुदायादेकविभक्तौ वा" "युगपदधिकरणवचने वा" "अनैमित्तिको वा" इति षट् पक्षाः। तत्राद्ये एकशब्दः समानपर्यायस्तथा च वृक्ष स्‌ वृक्ष स्‌ इति स्थिते आद्ययोर्निवृत्तौ स्‌ स्‌ वृक्ष स्‌ इति स्थिते संयोगान्तस्य पदान्तस्य लोप इति व्याख्याने मध्यमस्य सोर्लोपः। संयोगान्तं यत्पदं तदन्तस्येति व्याख्याने तु हल्ङ्यादिलोपः तत्रापि सुतिसीति प्रत्ययैः प्रकृतेराक्षेप इति पक्षे तु न कस्य चिल्लोपः। सर्वथाऽपीष्टरूपं न सिध्यत्येव। आद्यन्तयोर्निवृत्तौ तु स् वृक्ष स् स् इति स्यात्। परयोर्निवृत्तौ तु वृक्ष स् स् इति स्यात्। तथा वृक्षा अनित्या इत्यादावन्तसुप्रत्ययश्रवणं स्यादिति दुष्ट एव प्रथमः पक्षः। द्वितीये तु वृक्ष स् इति सविभक्तिकस्यावस्थानात्, द्विवचनबहुवचनयोरनुत्पत्तिरेकवचनश्रवणञ्च स्यात्। तृतीये तु द्वन्द्वे इति अनुवर्त्य अभिमतवाक्यार्थो यद्यपि लब्धुं शक्यते तथापि अश्व अश्व औ इति स्थिते विभक्त्यपेक्षाच्छेषात्पूर्वमन्तरङ्गत्वात्समासान्तोदात्ते कृते यदि पूर्वशेषस्तर्हि सर्वानुदात्तं पदं स्यात्। परशेषे त्वन्तोदात्तं स्यात्। इष्यते त्वाद्युदात्तम्। अशेः क्वनिब्व्युत्पादनात्। "यो अश्वेभिर्वहते विभवोह्यश्वाः" इत्यादौ तथैव प्रयोगाच्च। किञ्च ऋक्च ऋक्च ऋचावित्यत्रान्तरङ्गत्वात् "ऋक्पूः"(अष्टाoसूo5-4-74) इति समासान्ते कृते विभक्तेरकारेण व्यवधानादेकशेषो न स्यात्। समासान्तो हि समासभक्तस्तमेव न व्यवदध्यात्। स्वरूपं तु व्यवदधात्येव। "समासार्थोत्तरपदस्यावयवः" इति भाष्यमतेऽपि विरूपत्त्वादेकशेषो दुर्लभः। "विरूपाणामपि समानार्थानाम्"(काo वाo)इति तु यद्यपि प्राप्नोति तथापि पक्षे ऋच इत्यस्य शेषे टापि \`ऋचे' \`ऋचा' इत्याद्यपि स्यात्। एवं पथा पथौ इत्याद्यपि पक्षे स्यात्। अपि च \`करौ' \`कराः' इत्यादि न सिध्येत्। प्राण्यङ्गानां समाहार एवेति नियमात्। अपि च \`सर्वेषाम्' इत्यादौ "द्वन्द्वे च"(अष्टाoसूo1-1-31)"विभाषजसि"(अष्टाoसूo1-1-32)इति प्रवर्त्तेत। अत एव विरूपैकशेषो न कृतद्वन्द्वानां तेषामित्यादौ "त्यदादीनिसर्वैः"(अष्टाoसूo1-2-72)इत्येकशेषे सर्वनामत्वाभावप्रसङ्गात्तदेवं त्रयः पक्षा दुष्टा इति स्थितम्। सिद्धान्तस्तु त्रेधा। तथाहि-राम राम राम इत्यत्रावयवानामिव समुदायस्याप्येका प्रातिपदिकसंज्ञा तावदस्ति। मिलितेनार्थवानामिव समुदायस्याप्येका प्रातिपदिकसंज्ञा तावदस्ति। मिलितेनार्थवत्त्वात्। न चार्थवत्समुदायानां समासग्रहणं नियमार्थमित्युक्तेः कथमेतदिति वाच्यम्? नियमस्य सजातीयविषयकत्त्वेन यत्र समुदाये पूर्वो भागः पदं तत्रैव प्रवृत्तेः। अथ एव \`बहुपटवः' इत्यत्र प्रातिपदिकत्त्वं भवत्येवेत्युक्तं "अर्थवत्"(अष्टाoसूo1-2-45)सूत्रे। तथा चैकाज्द्विर्वचनन्यायेन समुदायप्रातिपदिकादेव द्विवचनबहुवचनयोरुत्पत्तिः। तावताप्यवयवानां संख्यान्वयेनानुग्रहसम्भवात्। तथा च समुदायादेकविभक्तौ परत एकशेषः। \`रामकृष्णौ' इत्यादौ तु यद्यप्युक्तरीत्या समुदायादेकविभक्तिः प्राप्ता तथापि द्वन्द्वविधावनेकं सुबन्तमित्यस्यानुवृत्त्या बाध्यते। अस्मिन्पक्षे मातृमात्रोरपि एकसेषः प्राप्तः। एकविभक्तावित्यस्यावृत्त्या एवकारस्य चानुकर्षणेन एकविभक्तौ यानि सरूपाण्येवेति व्याख्यानान्न भवति। यद्वा-युगपदधिकरणवचनतायां द्विवचनबहुवचनान्तानामेकशेषः। द्वन्द्वोऽप्येवम्। अजहतस्वार्थायां हि वृत्तौ "रामकृष्णौ" इत्यादौ पूर्वपदमप्युभावभिधत्ते तावेवोत्तरपदमपि। न चान्यतरवैयर्थ्यम्। परस्परसमभिव्याहारेणैवोभयार्थाध्यवसायात्। तथा च द्वन्द्ववृत्तेः प्रागेकैकार्थतावगमेऽपि परार्थाभिधानं वृत्तिरिति सिद्धान्तात्। तथा च रामश्च कृष्णश्चेति लौकिकवाक्यस्यादूरविप्रकर्षेण विग्रहतया प्रदर्शनेऽपि अलौकिकद्वन्दैकशेषयोः प्रक्रियावाक्ये राम औ कृष्ण औ इति प्रविशति। तथा च विभक्त्यन्तानामेकशेषोऽपि निर्बाध एव। अथ वा उपक्रम एव यथा व्याख्यातं तद्रीत्या अनैमित्तिक एवैकशेषः। तथा च पक्षत्रयं स्थितं सिद्धान्ते। अत्रेदमवदेयम्-उक्तपक्षत्रयमध्येऽपि समुदायादेकविभक्ताविति पक्षस्तावत् दुष्टएव मातृमातरावित्यत्रातिप्रसङ्गं वारयितुं एकविभक्तावित्यस्य सरूपाण्येवेत्येतद्विशेषणतया आवश्यकत्त्वे स्थिते एकशेषविशेषणत्त्वायोगात्। आवृत्तौ मानाभावात्। फलाभावाच्च। न च \`पयः जरयति' इत्यादिव्यावृत्तिः फलम्। सहविवक्षायामित्यस्य द्वन्द्वग्रहणबलेनावश्यवाच्यत्त्वात्। अन्यथा \`पयः पयो नयति' इत्यत्र गौणमुख्यकर्मणोरेकशेषापत्तेः। \`देवदेवः' इत्यादावतिप्रसङ्गाच्च। प्रत्युत आवृत्त्योभयविशेषणत्वे \`भैक्षम्' इति न सिध्येत्। तथा हि भिक्षा 3 आम् अ इति स्थिते "अन्तरङ्गानापि विधीन्बाहिरङ्गोऽपि" इति लुकि कृते लुका लुप्ते प्रत्ययलक्षणविरहादेकशेषो न स्यात् तथा युगपदाधिकरणवचनतापक्षोऽपि दुर्बलः। जहत्स्वार्थायां वृत्तौ तदयोगात्। तथा च द्वितीये भाष्यम्। सेयं युगपदधिकरणवचनता दुःखा च दुरुपपादा चेति। तच्च तत्रैव स्फुटीकरिष्यामः। तस्मात्प्रागुक्तषट्‌पक्षीमध्येऽनैमित्तिकत्वपक्षएव प्रबलः। इतरे पञ्चापि हेया इति तदभिप्रायकतयैव सूत्रं व्याख्यातम्। \`पचति' इत्यादौ तु धातोर्द्वन्द्वादिप्रसक्तिरेव नास्ति यद्वाक्यशेषो मृग्येत। न च मिलिताल्लडादिप्रसङ्गः। धातोरित्येकत्वस्य विवक्षितवात्। न चैकस्मादेव कर्तृद्वये लद्वयं कर्तृबहुत्त्वे लकारबहुत्वञ्च स्यादिति वाच्यम्। इष्टापत्तेः। "लस्य"(अष्टाoसूo3-4-77)इत्यत्र जातिविवक्षया लद्वयस्य तसादयः बहूनान्तु झिथादय इति सुवचत्वात्। वस्तुतस्तु "वर्तमाने लट्"(अष्टाoसूo3-2-123)इत्यादौ व्यक्तिनिष्ठैकत्वस्य विवक्षणान्न कश्चिद्दोषः। अत एव \`वृक्षं वृक्षं सिञ्चति' इत्यादौ नानैकत्वाभिधानार्थं विभक्तिपरम्परा नेति दिक्। \`गर्गौ' इत्यादावपि पितुरेकत्वात्प्रकृतिरेकाप्रत्ययास्तु बहवः। सर्वेषां प्रकृत्यर्थान्विताभिधायितया " विरूपाणामपि समानार्थानाम्"(काoवाo)इति गर्गयशब्दस्य शेषः। न च पक्षे यशब्दमात्रस्यापि तदापत्तिः। विकल्पस्याष्टदोषदुष्टत्वात्। न च विनिगमकाभावः। "अणुरपि" इति न्यायेन स्पष्टप्रतिपत्तिसामर्थ्यस्यैव विनिगमकत्वात्। यद्वा-यञ इत्यपि व्यक्त्यैक्यं विवक्षितम्। प्रतिप्रधानञ्च गुणावृत्तिः। गार्ग्यशब्दत्रयस्य चैकशेषः। उभयथा यञन्तं यद्वहुष्विति लुक्। नचैवं काश्यपस्य प्रतिकृतिः काश्यपः। ततः प्रतिकृतीनां सहविवक्षायां \`काश्यपाः' इत्यत्राऽपि अजन्तं बहुषु वर्त्तत इति लुक् स्यादिति वाच्यम्। "यस्कादिभ्यो गोत्र"(अष्टाoसूo2-4-63)इत्यतो गोत्र इत्यनुवृत्तेः। यद्यप्यपत्याधिकारादन्यत्र लौकिकं गोत्रं तथा हि 'ऋषिप्रजन एव गोत्रं विवक्षितम्" इति "स्त्रीपुंसाभ्यां नञ्‌स्नञौ"(अष्टाoसूo4-2-87)इति सूत्रे कैयटः। तेन \`पौत्राः' \`दौहित्राः' इत्यत्र न लुगित्यवधेयम्। एतेन सख्यया कर्मभेद इत्यस्य व्युत्पादनाय प्रवृत्ते पृथक्त्वनिवेशात्संख्यया कर्मभेदः स्यादित्यधिकरणे "सप्तदश प्राजाप्तयान्" इत्युदाहृत्य

 "किं त्वयं तद्धितान्तानामेकशेषः कृतो भवेत्।

 किं वा कृतैकशेषाणां पश्चात्तद्धितसङ्गतिः॥ "

 इचि वदतां भट्टानां ग्रन्थोऽपि व्याख्यातः। ण्यप्रत्ययान्तानामेकसेषः। ण्यप्रत्ययान्तानामेव वेति तदाशयात्। कृतैकशेषाणां प्रजापतिर्देवता येषामिति कृतैकशेषयच्छब्देनोपस्थापितानां तद्धितसङ्गतिस्तद्धितवाच्यता। तथा च मिलितानां देवतासम्बन्धं बोधयितुं लौकिकविग्रहे येषामिति निर्द्देशः। वृत्तौ तु देवतावद्वाचकस्य तद्धितस्यैकशेष इति मिलितेषु पशुषु देवतान्वयादेको यागः। अग्नीषोमीय इत्यादौ मिलितयोर्देवतायामभेदान्वये यथेत्युदात्दृतवार्त्तिकस्योत्तरार्धेऽर्थोध्यवसेयः। युक्तं चैतत्। प्रत्ययार्थबहुत्वं हि प्रत्यक्षमुपलभ्यते। तत्कृतं चैकशेषत्वमिति न प्रकृतौ भवेदित्युत्तरवार्त्तिकस्यानुगुण्यात्। स्यादेतत्-प्रत्ययार्थस्यैकदेशे प्रकृत्यर्थो विशेषणम्। अभेदश्चेह सम्बन्ध आग्नेयादावियं स्थितिरिति पक्षे देवतावतां साहित्यं लभ्यते न तु सहितानां देवताक्त्वे देवतायां प्रदेये च खण्डशः शक्तिरिष्यत इति पक्षेऽपि एकप्रत्ययोपात्तदेवतान्वयस्यान्तरङ्गत्वादेवमेवेति चेत्, सत्यम्। प्रदेये एव शक्तिः प्रकृतेस्तु प्रत्ययसमभिव्याहाराद्देवतायां निरूढलक्षणेत्याशयेनाऽयं ग्रन्थो नेयः। केवलाद्देवतावाची तद्धितोऽग्नेः समुच्चरन्नित्यादिग्रन्थास्तु मतान्तराभिप्रायेण नेयाः। न चैवमपि विरूपैकशेषपक्षे समानार्थतालाभार्थं प्रकृत्यर्थान्वयस्य प्राथमिकत्वं स्वीकार्यमेवेति वाच्यम्। ययय इत्येषाभेकविभक्तिं प्रति प्रकृतित्वाभावेऽपि विभक्तौ परतः सारूप्यसम्भवेन सरूपैकशेष एवेत्याशयात्। प्रकृतमनुसरामः। स्वरभिन्नानां यस्योत्तरः स्वरविधिः स शिष्यत इति वक्तव्यम्। तेन पूर्वोदात्दृते \`हरिण्यौ' इत्यत्र ङीबन्तस्य पित्त्वादनुदात्तप्रत्ययकस्य शेषः। न तु जातौ पुंयोगे वा यो ङीष् तदन्तस्य प्रत्ययस्वेरणान्तोदात्तस्य। ननु " वर्णादनुदात्तात्"(अष्टाoसूo4-1-39)इति ङीषन्तस्यापि उदात्तनिवृत्तिस्वरेणान्तोदात्तता स्यादेवेति चेत्, भ्रान्तोसि। उदात्तनिवृत्तेरेवाभावात्। "वर्णानान्तणतिनितान्तानाम्"(फिoसूo33)इति फिट्सूत्रेण प्रकृतेरनुदात्तत्वात्। तदुक्तं वर्णादनुदात्तादिति। तथा मीमांसते इति \`मीमांसकः' लित्स्वरेण मध्योदात्तः। मीमांसामधीते मीमांसकः। "क्रमादिभ्यो वुन्"(अष्टाoसूo4-2-61)। नित्स्वरेणाद्युदात्तः। उभयोः सहविवक्षायामाद्युदात्तः। उभयोः सहविवक्षायामाद्युदात्तः शिष्यते नित्स्वरस्य परत्वात्। अक्षौ अक्षाः। "अक्षस्यादेवनस्य"(फिoसूo35)इति फिट्सूचेण शकटाक्षे आद्युदात्त-। देवनाक्षे तु "फिषः"(फिoसूo1) इत्यन्तोदात्तः। यद्वा-अशेर्द्देवने इति प्रत्ययान्तत्वादन्तोदात्तः। शकटावयवबिभीतकयोस्तु घञन्तत्वादाद्युदात्तः। अत एव "प्राचेयाम" इति सूक्ते अक्षकितवनिन्दाप्रस्तावअक्षस्याहमेकपरस्येत्यादयाऽक्षेशब्दा बहवोन्तोदात्ता एव प्रयुज्यन्ते। \`तस्य नाक्षः' इत्यादौ तु रथावयवपरत्वादाद्युदात्तः। उभयोः सहविवक्षायान्तु आद्युदात्तस्य शेषः। इन्द्रियवाचिना क्लीबेन सहविवक्षायान्तु "नपुंसकमनपुंसकेन"(अष्टाoसूo1-2-69)इति अक्षमक्षाणीत्याद्यूह्यम्। नन्वचेतनानां देवतानां कथं पुंनपुंसकादिव्यवस्थेति चेत्, उच्यते। लोकप्रसिद्धमवयवसंस्थानविशेषात्मकलिङ्गं तावन्न व्याकरणे आश्रीयते। दारान् इत्यादौ नत्वाभावप्रसङ्गात्। तटस्तटीतटमित्यादौ यथायथं लिङ्गान् त्रितयनिबन्धनकार्याणामसिद्धिप्रसङ्गाच्च। किन्तु पारिभाषिकमेव लिङ्गत्रयम्। तच्च केवलान्वयि। अयमर्थः इयं व्यक्तिरिदं वस्त्वितिशब्दानां सर्वत्राप्रतिबद्धप्रसरत्वात्। तत्र कश्चिच्छब्दः एकस्मिन्नेव लिङ्गे शक्तः कश्चित्तु द्वयोः कश्चित् त्रिष्विति लिङ्गानुशासनादिभ्यो निर्णेयम्। कुमारब्राह्मणादिशब्दास्तु लौकिपुंस्त्वविशिष्टे सास्त्रीये पुंस्त्वे शक्ताः लौकिकस्त्रीत्वविशिष्टे च शास्त्रीयस्त्रीत्वे। कथमन्यथा \`कुमारी' \`कुमारः' इत्यादयः प्रयोगा व्यवतिष्ठेरन्। "करेणुरिभ्यां स्त्रीनेभे"(अकोo3-3-52)इत्यमरस्याप्ययमेवार्थः। नन्वेवं पशुनेतिपुंस्त्वं विवक्षितमिति मीमांसकोद्धोषः कथं योज्यः। पारिभाषिकस्याव्यावर्त्तकतया तद्विवक्षाया अकिञ्चित्करत्वात्। लौकिकस्य तु पशुशब्दादप्रतीतेरिति चेत्, सत्यम्। "छागो वा मन्त्रवर्णात्" इति षष्ठान्त्याधिकरणन्यायेन पुंस्त्वस्य नियमो बोद्यः। छागशब्दस्य लौकिकपुंस्त्वविशिष्टपारिभाषिकं शक्तत्वादिति दिक् तच्च जातित्रयमित्येके। उक्तं च हरिणा--

 "तिस्रो जातय एवैताः केषां चित्समवस्थिताः।

 अविरुद्धो विरुद्धाभिर्गोमनुष्यादिजातिभिः"॥ इति ।

 भाष्ये तु "स्त्रियाम्"(अष्टाoसूo4-1-3)इतिसूत्रे प्रकारान्तरमुक्तम्।

 "संस्त्यानप्रसवौ लिङ्गमास्थोयौ स्वकृतान्ततः।

 संस्त्याने स्त्यायतेर्डट् स्त्रीसूतेः सप्रसवे पुमान्॥

 उभयोरन्तरं यच्च तदभावे नपुंसकम्॥" इति।



 अयमर्थः-संस्त्यानं-स्त्री। सत्वरजस्तमोलक्षणानां गुणानामपचयः। प्रसवो गुणानामुपचयः। स एव पुमान्। सूतेर्धातोः सप्सकारस्य पकारादेश इत्यर्थः। सूङो डुमसुन्निति माधवः। यत्तु उज्ज्वलदत्तेन यातेर्दमसुन्नित्त्युक्तम्। यच्च "पुंसोऽसुङ"(अष्टाoसूo7-1-89)इति सूत्रे न्यासरक्षिताभ्यां "पुनातेर्मकासुन् ह्रस्वश्च" इति सूत्रं पठितं तदुभयमपि भाष्याननुगुणन्तयोरुपचयापचययोरभावे सति यदुभयोरन्तरसदृशं तन्नपुंसकम्। "नभ्राण्नपात्"(अष्टाoसूo6-3-75)इति निपातनादिति भावः। तथा च स्थितिमात्रं नपुंसकम्। अत एवाविर्भावतिरोभावयोरपि स्थितिसामान्यविवक्षासम्भवान्नपुंसकलिङ्गसर्वनामेति सिद्धान्तः। स्त्रीपुमान्नपुंसकमितिशब्दाश्च शुक्त्यादिशब्दवद्धर्मे धर्मिणि वर्त्तन्त इत्यवधेयम्। स्वकृतान्त इति। "कृतान्तौ यमसिद्धान्तौ"(अoकोo3-3-64)इत्यमरः। वैय्याकरणसिद्धान्ते इत्यर्थः।

 (अष्टाoसूo1-2-65)

 वृद्धोयूनातल्लक्षणश्चेदेव विशेषः(अष्टाoसूo1-2-65)। वृद्धो-गोत्रम्। "अपत्यमन्तर्हितं वृद्धम्" इति पूर्वाचार्यैः सूत्रितत्त्वात्। यूना सहोक्तौ वृद्धः शिष्यते गोत्रयुवप्रत्ययमात्रकृतञ्चतयोर्वैरूप्यं कृत्स्नं स्यात्। गार्ग्यश्च गार्ग्यायणश्च गार्ग्यौ। तल्लक्षणं किम्? भागवित्तिभागवित्तिकौ। कृत्स्नं किम्?। गार्ग्यवात्स्यायनौ।

 (अष्टाoसूo1-2-66)

 स्त्री पुंवच्च(अष्टाoसूo1-2-66)। यूना सह विवक्षायां वृद्धा स्त्री शिष्यते तदर्थश्च पुंवद्भवति। स्त्रीत्त्वस्य वैरूप्यकारणस्याधिक्यात्पूर्वेणाप्राप्तौ वाच्यम्, पुंवदिति विधातुञ्च। गार्गी च गार्ग्यायणौ च गर्गाः। अस्त्रियामित्यनुवर्त्तमाने "यञञोश्च"(अष्टाoसूo2-4-64)इति लुक्। दाक्षी च दाक्षायणश्च दाक्षी।

 (अष्टाoसूo1-2-67)

 पुमान् स्त्रिया(अष्टाoसूo1-2-67)। सरूपाणां मध्ये स्त्रिया सहोक्तौ पुमान् शिष्यते स च पुंवदेव स्यात्तल्लक्षण एव विशेषश्चेत्। सम्पृक्ता च संपृक्तं च सम्पृक्तौ। "यः शिष्यते स लुप्यमानार्थाभिधायि" इति सिद्धान्तात्स्त्रीत्त्वस्यापि सत्वेन टाप् प्राप्तः पुंवदेवेत्यनुवृत्तेर्न भवति। हंसश्च वरटा चेत्यादौ हंसजातिसाम्येऽपि शब्दवैलक्षण्यस्य स्त्रीत्वपुंस्त्वमात्रप्रयुक्तत्वादेकशेषः प्राप्तः रूपग्रहणानुवृत्त्या वार्यते तदनुवृत्तौ च "भ्रातृपुत्रौ स्वसृदुहितृभ्याम्"(अष्टाoसूo1-2-68)इति सूत्रं ज्ञापकम्। अन्यथा एकापत्यत्वस्य अपत्यत्वस्य वा साम्यात्तत्राऽपि "पुमान् स्त्रिया"(अष्टाo सूo1-2-67)इत्येव सिध्येत्। नन्वेवमपि गौरीयं गौश्चायं तयोः सहोक्तौ एतौ गावौ इति नियमतो न स्यात्। नैष दोषः। इयमयमिति पदान्तरगम्येऽपि तल्लक्षणविशेषे "पुमान् स्त्रिया"(अष्टाoसूo1-2-67)इत्यस्य प्रवृत्तिसम्भवादिति कैयटः। स्यादेतत्-तल्लक्षणविशेषरूपो विशिष्टाभावोऽत्र हेतुः। स च किन्नरैरप्सरोभिश्च क्रीडद्भिरित्यादौ विशेषणाभावात्। \`गावौ' इत्यत्र तु विशेष्याभावादित्यन्यदेतत्। तथा च किमर्थं पदान्तरगम्यत्वपर्यन्तमुक्तमिति चेत्, उच्यते। नेह विशिष्टाभावः प्रयोजकः किन्तु तन्मात्रपयुक्तो विशेषः प्रयोजकः। अन्यथा \`भागावित्तिभागवित्तिकौ' इत्यत्र "वृद्दोयूना"(अष्टाoसूo1-2-65)इति स्यात्। इह हि कुत्सासौवीरत्वाभ्यां प्रयुक्तेऽपि ठकि युवप्रयुक्ततास्त्येवेति विशिष्टाऽभावो निर्बाधः। एवमिन्द्रेन्द्राण्यावित्यत्र प्रकृतसूत्रं प्रवर्त्तेत। \`हिमहिमान्यौ' इत्यादौ चोत्तरसूत्रमिति दिक्। नन्वेवं गार्ग्यवात्स्याय नयोरतिप्रसङ्ग इति चेत्, योसौ विशेषः स तल्लक्षणश्चेदिति वचनव्यकत्या पाठादुद्देश्यविधेयान्वयलाभात्। एवञ्च कृत्स्नस्य विशेषस्य तन्मात्रप्रयुक्तत्वं फलितम्। तेन पदान्तरपर्यन्तानुसारणं कैयटादीनां युक्तमेवेति दिक्। तदितरप्रयुक्तविशेषविरहरूपविशिष्टाभावविवक्षायान्तु सर्वं सुस्थम्। एतेन सा च स च तावितिव्याख्यातम्। अनैमित्तिकस्यैकशेषस्य तद् तद्‌ इत्यवस्थायां प्रवृत्तावपि पुंस्त्वनियमस्यैतेन लभ्यत्वात्। ब्राह्मणवत्सश्च ब्राह्मणीवत्सा चेत्यत्र तु न भवति। स्त्रीपुंसयोः सहविवक्षायामेकशेषः। सहविवक्षा च प्रधानयोरेव। तेन यत्र प्रधानयोरेव स्त्रीपुंसयोर्विशेषप्रयोजकता तत्रैव एकशेषप्रवृत्तेः इह वा प्रधानकृतस्याऽपि विशेषस्य सत्त्वात्। एवकारानुवृत्तेर्नेह-"इन्द्रेन्द्राण्यौ'। इह हि पुंयोगकृतोऽपि विशेषः। \`आरण्यारण्यान्यौ'। इह महत्वकृतोऽपि विशेषः। पुमानिति किम्? प्राक् च प्रतीची च प्राक्प्रतीच्यौ स्तः। प्रपूर्वादञ्चेः क्विन्नन्तादस्तातेरंचेलिगिति "तद्धितश्चासर्वविभक्तिः"(अष्टाoसूo1-1-38)इत्यव्ययत्त्वादलिङ्गः प्राक्‌शब्दः।

 (अष्टाoसूo1-2-68)

 भातृपुत्रौ स्वसृदुहितृभ्याम्(अष्टाoसूo1-2-68)। यथासंख्यं शिष्येते। भ्राता च स्वसा च भ्रातरौ। पुत्रश्च दुहिता च पुत्रौ।

 (अष्टाoसूo1-2-69)

 नपुंसकमनपुंसकेनैकवच्चास्यान्यतरस्याम्(अष्टाoसूo1-2-69)। अक्लीबेन सहोक्तौ क्लीबं शिष्यते तच्च वा एकवत् स्यात्। तल्लक्षण एव चेद्विशेषः। शुक्लः कम्बलाः, शुक्ला, बृहतीका, शुक्लं वस्त्रं, तदिदं शुक्लम्। तानीमानि शुक्लानि। अनपुंसकेनेति किम्? शुक्लं शुक्लंञ्च शुक्ले। एकवच्चेति न भवति। अस्येति किम्? उत्तरसूत्रे एकवद्भावानुवृत्तिर्मा भूत्।

 पिता मात्रा(अष्टाoसूo1-2-70)। मात्रा सहोक्तौ पिता वा शिष्यते। पितरौ। मातापितरौ। अयं योगः शक्योऽकर्त्तुम्। तथाहि-"यः शिष्यते स लुप्यमानार्थाभिधायि" इतिन्यायेनास्मिन् विषये पितृशब्द एव मातरमपि वक्तीति निर्विवादम्। तत्र च निरूढलक्षणा वा शक्तिरेव वेत्यन्यदेतत्। न च द्वन्द्वनिवृत्त्यर्थं सूत्रम्। तस्याऽपि पक्षे इष्टत्वात्। एवं "श्वशुरः श्वश्र्वा"(अष्टाoसूo1-2-71)इत्यत्रापि बोध्यम्। एतेन "पत्नी दुहितरश्चैव पितरौ भ्रातरस्तथा'(याoस्मृo135)।

 इत्यस्य व्याख्यावसरे विग्रहे क्रमप्रतीतेः "प्रथमं माता धनभाक् तदभावे तु पिता" इति विज्ञानेश्वरग्रन्थश्चिन्त्यः। एकपदजन्ये बोधे क्रमाभावात्। सूत्रारम्भेऽप्येवमेव। प्रत्युत मुख्यार्थस्य प्रथमप्रतीतिरुचिता। न तु लक्ष्याया मातुः। यत्तु विग्रहे क्रमप्रतीतिरिति, तन्न। वृत्तिविग्रहयोः सहाप्रयोगात्। वृत्तेरेवेह व्याख्येयश्लोके प्रयोगात्। किं च वृत्तावपिप्रयुक्तायां विग्रहोऽपि स्मर्यतां कथञ्चित्। न तु तत्रापि पूर्वापरिभावे किञ्चिन्नियामकमस्ति तस्मात्क्रमनिर्णये प्रमाणान्तरं मृग्यम्।

 (अष्टाoसूo1-2-71)

 श्वशुरः श्वश्र्वा(अष्टाoसूo1-2-71)श्वश्र्वा सहोक्तौ श्वशुरो वा शिष्यते। श्वशुरौ। श्वश्रूश्वशुरौ। श्वश्व्रेति सौत्रनिर्द्देशादेव प्रत्ययान्तस्याऽपि प्रातिपदिकत्वम्। अन्यथा हि "प्रकृतिविदनुकरणम्" इति ऊडन्ततृतीया न स्यात्।

 (पाoसूo1-2-72)

 त्यादीनि सर्वैर्नित्यम्(पाoसूo1-2-72)। सर्वैस्त्यदादिभिरन्यैश्च सहोक्तौ त्यदादीनि नित्यं शिष्यन्ते। प्रत्यासत्तेस्त्यदादिभिरेव सहोक्तावित्यर्थो मा भूदिति सर्वग्रहणम्। स च देवदत्तश्च तौ। द्वन्द्वनिवृत्त्यर्थं वचनम्। \`तौ'इति तु \`सरूप'(अष्टाoसूo1-2-64)सूत्रेणैव सिद्धं देवदत्तस्यापि तच्छब्देनैव र्निर्देष्टुंशक्यत्वात्। त्यदादीनां मिथः सहोक्तौ यत्परं तच्छिष्यते शब्दपरविप्रतिषेधात्। स च यश्च यौ। "पूर्वशेषोऽपि दृश्यते" इति भाष्यम्। स च यश्च तौ। अहं च भावंश्चावाम्। त्यदादितः शेषे पुंनपुंसकतो लिङ्गवचनानि(काoवाo)। आद्यादित्त्वात्तसिः। त्यदादीनां शेषे सहविवक्षितो योर्थः पुमान् यश्च नपुंसकं तद्वशेन लिङ्गवचनानि भवन्तीत्यर्थः। सा च देवदत्तश्च तौ। तच्च देवदत्ता च यज्ञदत्ता च तानि। पुंनपुंसकयोस्तु सहविवक्षायां नपुंसकवशेन व्यवस्थापरत्वात्। तच्च देवदत्तश्च ते। अद्वन्द्वतत्पुरुषविशेषणानामिति वक्तव्यम्(काoवाo)। कुक्कुटमयूर्याविमे। मयूरीकुक्कुटाविमौ। अर्द्धं पिप्पल्यास्तत्। अर्धपिप्पली च सा अर्धपिप्ल्यौ ते। इह "परवल्लिङ्गम्"(अष्टाoसूo2-4-26)इति समासार्थस्य लिङ्गाऽतिदेशे कृते तद्विशेषणस्य सर्वनाम्नस्तदेव लिङ्गम्। भाष्ये तु एतत्सूत्रं प्रत्याख्यातम्। यदाह-सामान्यविशेषवाचिनोश्च द्वन्द्वाभावात्सिद्धमिति। विशेषसन्निधौ हि प्रयुक्तः सामान्यशब्दौ विशेषान्तरे वर्त्तते। ब्राह्मणा आगता वसिष्ठश्चेति यथा। तथाविधे विषये वाचनिकोऽयं द्वन्द्वनिषेधः। तेनैव तद्देवदत्तावित्यादिनिवृत्तेः सिद्धत्वादयमेकशेषो न वक्तव्य इत्यर्थ इति कैय्यटः। कथं तर्हि \`शूद्राभीरं ' \`गोबलीवर्दं' \`तृणोपलम्' इति, अत्राहुः-आभीरी जात्यन्तराणि।

 "ब्राह्मणादुग्रकन्यायामाभीरो नाम जायते।

 माहिष्योग्रौ प्रजायेते विट्‌शूद्राङ्गनयोर्नृपात्"॥ इति स्मृतेः ॥

 गोशब्दस्तु स्त्रीगविपरोऽयं स्त्रीलिङ्गः। अपामुलप इति नामधेयमिति। अनित्योयं निषेधः। "प्राच्यभरतेषु(अष्टाoसूoएo2-4-66)इतिसूत्रनिर्देशाल्लिङ्गात्। तेन "प्रमाणप्रमेय" इत्यादिषु द्वन्द्वः सिद्धः। एतेन-

 "अविद्या तच्चितो योगः षडस्माकमनादयः।

 मत्स्यादौ तद्विशेषयोः" इत्यादिप्रयोगा व्याख्याताः। सूत्रारम्भे त्वेतेन सिद्ध्येयुरेवेति सहृदयैराकलनर्यिम्।

 (अष्टाoसूo1-2-73)

 ग्राम्यपशुसङ्घेष्वतरुणेषु स्त्री(अष्टाoसूo1-2-73)। एषु सहविवक्षायां स्त्रीशिष्यते। "पुमान् स्त्रिया"(अष्टाoसूo1-2-67)इत्यस्यापवादः। गाव इमाः। ग्राम्यग्रहणं किम्? रुरव इमे। पशुग्रहणं किम्? ब्राह्मणाः। सङ्घेषु किम्? एतौ गावौ चरतः। एकशेषस्यानेकविषयत्वे लब्धे सङ्घग्रहणसामर्थ्याद् बहूनां सङ्घो गृह्यते। अतरुणेषु किम्? वत्सा इमे। बर्करा इमे। अनेकशफेष्विति वक्तव्यम्(काoवाo)अश्वा इमे। गर्दभा इमे। एकशफत्त्वात्पुंशेष एव। "शफं क्लीबे खुरः पुमान्"(अoकोo2-8-49)इत्यमरः। हरदत्तस्तु "शफाः खुराः" इति प्रयुङ्क्त। तत्र शफशब्दस्य पुंस्त्वे मूलान्तरं मृग्यम्। उष्ट्राणां त्वारण्यत्वात् स्त्रीशेषाभावः।

 ॥ इति श्रीशब्दकौस्तुभे प्रथमाध्यायस्य द्वितीये पादे तृतीयमान्हिकं पादश्च समाप्तः ॥











.

 ॥ तृतीयपादे प्रथमान्हिकम् ॥

 (अष्टाoसूo1-3-1)

 भूवादयो धातवः(अष्टाoसूo1-3-1)। क्रियावाचिनो गणपठिता धातुसंज्ञाः स्युः। धातुत्वाल्लडादयः। भवति, एधते। क्रियावाचिनः किम्? \`या पश्य' इत्यादौ धातुत्वं मा भूत। सति हि तस्मिन् "आतोधातोः"(अष्टाoसूo6-4-140)इत्यालोपः स्यात्। न च "या प्रापणे"(धाoसूo1049)इत्याद्यर्थनिर्द्देशो नियामकः। तस्यापाणिनीयत्वात्। भीमसेनादयो ह्यर्थं निर्दिदिशुरिति स्मर्यते। पाणिनिस्तु "भ्वेध" इत्याद्यपाठीदिति भाष्यवार्त्तिकयोः स्पष्टम्। किञ्च अभियुक्तैरपि कृतोर्थनिर्देशो नार्थान्तरनिवृत्तिपरः सुखमनुभवतीत्यादावधातुत्पप्रसङ्गात्। उक्तञ्च--

 "क्रियावाचित्वमाख्यातुमेकैकोर्थः प्रदर्शितः।

 प्रयोगतोऽनुसर्त्तव्या अनेकार्था हि धातवः"॥ इति ।

 अत एव "कुर्द खुर्द गुर्द गुद क्रीडायामेव"(धाoसूo21-22-23-24)इत्येवकारः पठ्यते "श्लिष आलिङ्गने"(अष्टाoसूo3-1-46)इत्यादिसूत्राण्यपीह ज्ञापकानि। तस्मात् \`याः पश्य'इत्यादिव्यावृत्तये क्रियावाचिन इति विशेषणं स्थितम्। गणपठिता इति किम्? हिरुक्‌, पृथक्, ऋते, इत्याद्यव्ययानां \`शिश्ये' इति भावार्थतिङन्तस्य चा मा भूत्। न चैवं सौत्रेष्वव्याप्तिः। स्तम्भवादीनामुदित्करणेन धात्वधिकारीयकार्यविधानेन च धातुत्वानुमानात्। न चैवमपि लौकिकानां चुलुम्पादीनामसङ्ग्रहापत्तिः। भ्वाद्यन्ते यजादिसमाप्त्यर्थं वृत्करणेऽपि भ्वादीनामसमाप्तेः। धातुवृत्तिषु तथैव व्याख्यातत्वात्। "कास्यनेकाज्‌ग्रहणं चुलुम्पाद्यर्थम्"(काoवाo)इति कात्यायनवचनेनाप्येतल्लभ्यते। एवं भ्वाद्यन्ते वृत्करणस्य पुषादिसमाप्त्यर्थतया दिवादीनामपरिसमाप्तेः \`मृग्यति'इत्यादिसिद्धिः। वस्तुतस्तु चुरादीनामन्ते "बहुलमेतन्निदर्शनम्" इति गणसूत्रेण सकलेष्टसिद्धिः। तद्धि धातुवृत्तिषु द्वेधा व्याखायातम्। भ्वादिगणपठितेभ्योऽपि णिच् प्रयोगानुसाराज्जप इति। दशगणीपाठो दिङ्मात्रप्रदर्शनार्थस्तेनान्येऽपि शिष्टप्रयुक्ता धातवः सङ्ग्राह्या इति च। स्यादेतम्-भूरादिर्येषामिति विग्रहे यणि सति भ्वादय इति स्यात्। क्रियावाचित्वञ्च सूत्रानारूढमेवेति। उच्यते-"भवनं भूः क्रियासामान्यम्। वदन्तीति वादयः वदेरौणादिक इञ्" इति भाष्यम्। यद्यपि "वसि वपि यजि राजि व्रजि सहि हनि वासि वादि वारिभ्य इञ्"(उoसूo574)इत्यौणादिकसूत्रेण वदेर्ण्यन्तादिञ् विहितस्तथापि बहुलग्रहणात् केवलादपि भविष्यतीति न्यासकारादयः। वस्तुतस्तु "वदन्तीति वादयः" इति भाष्यमर्थकथनपरम्। ण्यन्तादेव त्विञ्। न चेह ण्यर्थानन्वयः। पचतिपाचयत्योस्तुल्यार्थत्वात्। भुवो वादय इति विग्रहः। तथाच क्रियावाचित्वं तावत्सूत्रारूढम्। निरनुबन्धानां शब्विकरणानां भूप्रभृतीनां पाठसामर्थ्यात्पठितानामेव संज्ञेत्यनुमीयते। "सनाद्यन्ता धातवः"(अष्टाoसूo3-1-32)इति सूत्रारम्भाच्च। अथ वा भूरादिर्येषामिति विग्रहः। निपातनाद् वुगागमः महासंज्ञाकरणं तु "दधति क्रियाम्" इति धातवः इत्यन्वर्थसंज्ञाविज्ञानार्थम्। यद्वा-भूश्च वाश्चेति द्वन्द्वः। आदिशब्दयोस्तु व्यवस्थाप्रकारवाचिनोरेकशेषः। ततो भूवौ आदी येषामिति बहुव्रीहिः। भूप्रभृतयो वासदृशाः क्रियावाचिन इति यावत्। अथ वा वाइत्ययमादिर्येषामिति बहुव्रीहिः वाइत्यस्यादय इति तत्पुरुषः। तयोरेकशेषे स्वरभिन्नानामिति बहव्रीहिशेषः। भुवो वादय इति षष्ठीतत्पुरुषः। वाच्यवाचकभावश्च षष्ठ्यर्थः। "द्विर्वचनेचि"(अष्टाoसूo1-1-59)इति वत्तन्त्रावृत्त्यादिना वा उभयलाभः। सर्वथापि क्रियावाचिनो भ्वादय एव धातव इति स्थितम्। का पुनः क्रिया? उच्यते, करोत्यर्थभूता उत्पादनापरपर्याया उत्पत्त्यनुकूलव्यापाररूण भावनैव क्रिया। तथाहि-अभवतो गगनादेरक्रियमाणतया भवतश्च घटादेः क्रियमाणतया भवत्यर्थकर्त्तुः करोतिकर्मत्वम्। तथा च करोत्यर्थकर्त्तुर्भवितृप्रयोजकतया। भवतेरुत्पत्त्यर्थाप्रयोजकव्यापारे णिजुत्पद्यमानः करोत्यर्थमवलम्बते। उक्तञ्च-

 "करोतिक्रियमाणेन न कश्चित्कर्मणा विना।

 भवत्यर्थस्य कर्त्ता च करोतेः कर्म जायते॥

 करोत्यर्थस्य यः कर्ता भवितुः स प्रयोजकः।

 भविता तमपेक्ष्याथ प्रयोज्यत्त्वं प्रपद्यते॥

 प्रयोज्यकर्तृकैकान्तव्यापारप्रतिपादकाः।

 ण्यन्ता एव प्रयुज्यन्ते तत्प्रयोजककर्मसु॥

 तेन भूतिषु कर्तृत्त्वं प्रतिपन्नस्य वस्तुनः।

 प्रयोजकक्रियामाहुर्भाविनां भावनाविदः॥" इति ॥

 सा च सकलधातूनां वात्त्या। अत एव \`किं करोति'? इति प्रश्ने \`पचति' \`पठति' इत्याद्युत्तरं सङ्गच्छते। न चासौ मीमांसकोक्तरीत्या प्रत्ययवाच्यै2वास्तामिति वाच्यम्। भोक्तव्यमित्यादावाख्यातं विनापि तत्प्रतीतेः। तथा च तत्रापि कारकापेक्षा दृश्यते। अस्ति च तत्रापि पकोतिसामानाधिकरण्यं, किं कर्त्तव्यं, भोक्तव्यम्, किं कृतवान्भुक्तवानिति। किञ्च, \`भावयति घटम्' इति वत् त्वन्मते \`भवति घटम्' इत्यपि स्यात् \`तुल्यार्थत्त्वात्। दृष्टान्ते कर्त्तुः कुम्भकारस्य व्यापारं णिजाचष्टे, दार्ष्टान्तिके त्त्वाख्यातप्रत्ययः। ननु प्रयोजकव्यापारो णिजर्थः, कर्तृव्यापारस्त्वाख्यातार्थः। इति वैषम्यमिति चेत्, कारकचक्रप्रयोक्तुः कर्तृत्वे घटस्यातथात्त्वात्। यदि तु-

 "धातुनोक्तक्रिये नित्यं कारके कर्तृतेष्यते"

 इति भर्तृहरिप्रतिपादितरीत्या प्राधान्येन धातूपात्तव्यापारत्त्वरूपं कर्तृत्वं तवापि सम्मतं कस्तर्हीदानीमाख्यातार्थः। व्यापारस्य धातुनैवाभिहितत्वात्। अपि च, धातोः सकर्मकाकर्मकत्वविभाग उच्छिद्येत। \`अकर्मकाच्च'(अष्टाoसूo1-3-26)इत्यादिसूत्राणि च विरुध्येरन्। ननू सिद्धान्तेऽपि क्रियायाः कर्मापेक्षानियमात्कथमकर्मकतेति चेत्, न, फलव्यापारयोः सामानाधिकरण्यवैयधिकरण्याभ्यां सकर्मकाकर्मकविभागस्य वक्ष्यमाणत्वात्। किञ्च, \`ज्योतिष्टोमयाजी' इत्यादौ "करणे यजः"(अष्टाoसूo3-2-85)इति णिनिरस्मत्पक्षे सङ्गच्छते। धातुत्वेन धातुपात्तां भावनां प्रति यजित्वेन तदुपात्तस्यांशान्तरस्य करणत्वात्। पच्यादयो हि धातुत्वेन भावनामाहुः। विक्लित्याद्यंशान्तरे तु पाचत्वादिना प्रातिस्विकरूपेणाहुः। तच्चांशान्तरभावतां प्रति प्रायेण भाव्यतया सम्बध्यते। \`ज्योतिष्टोमयाजी' इत्यादौ तु करणतया \`ज्योतिष्ठोमाख्येन यागेन स्वर्गं भावितवान्" इत्यर्थप्रतीतेः। स्पष्टं चेदं णिनिविधौ हरदत्तग्रन्थे। एतेन "द्व्यर्थः पचिः" इति भाष्यं व्याख्यातम्। भट्टिश्चाह-

 विभज्यसेनां परमार्थकर्मा सेनापतींश्चापि पुरन्दरोऽथ।

 नियोजयामास स शत्रुसैन्ये करोतिरर्थेष्विव सर्वधातून्" इति।

 ननु क्रियाया धात्वर्थत्वे \`पचति' इत्यादौ एककर्तृका वर्तृमाना पचिक्रियेति क्रियाविशेष्यको बोधो न स्यात्। प्रत्ययार्थं प्रति प्रकृत्यर्थस्य विशेषणताया औपगवादौ क्लृप्तत्वादिति चेन्न, "प्रत्ययार्थः प्रधानम्' इति ह्युत्सर्गः स चेह त्यज्यते। "क्रियाप्रधानमाख्यातम्" इति स्मरणात्। "पाचिका" इत्यादौ स्त्रीत्वस्य विशेषणत्वाभ्युपगमाच्च। प्रत्युत तवैव \`पचति' इत्यादावनुपपत्तिः। \`पचन्तं तं पश्य' इत्यादौ शतृशानचोः कर्तृप्रधान्यस्य सर्वसम्मततया तिङ्क्ष्वपि तथात्वापत्तेः, शत्रादीनां तिङाश्च लादेशत्वस्याविशिष्टत्वात्, आदेशानाञ्च स्थानिस्मारकत्वे स्थान्यर्थाभिधायित्वे वार्थैक्यध्रौष्टत्वात्। अत एव हि युष्मदि समानाधिकरणे मध्यभः, अस्मद्युत्तमः, इत्यादिपुरुषव्यवस्था सङ्गच्छते। अभिहिते कर्तरि प्रथमा, इत्यादि च। न \`समानाधिकरणे' इत्यनेन स्वाभिधेयसंख्यान्वयित्वम्, अभिहितशब्देन चाभिहितसङ्ख्याकत्वं विवक्षितमिति वाच्यम्। सूत्राननुगुणत्त्वात्। कृत्ताद्धितसमासैः संख्याया अनभिधानात्तदभिहितेऽपि तृतीयाप्रसङ्गाच्च। न च कृत्यनभिधानमेव कर्त्तुरनभिधानमिति वाच्यम्। भावार्थलकारेऽपि कर्त्तरि प्रथमापत्तेरिति दिक्। स्यादेतत्--अस्तिभवतिविद्यतिषु क्रियावाचित्वमव्याप्तम्। न हि तत्रोत्पादः प्रतीयते। एवन्तिष्ठतावपि तथा जायत उत्पद्यते इत्यत्राप्यव्याप्तिः उत्पत्तिर्हि आद्यक्षणसम्बन्धः। तदनुकूलव्यापारश्चोत्पादना। तदनुभवश्चास्त्यादिभ्यो नास्त्येवः। अत एव \`किं करोति' इति प्रश्ने \`पचति' इत्यादिवत् \`अस्ति' इति न प्रतिब्रुवते इति चेत्, उच्यते, \`अस्ति' इत्यादेः स्वरूपधारणं \`करोति' इत्यर्थः। धारणञ्चोत्तरकालसम्बन्धः। तथा सत्यपि करोत्यर्थे धात्त्वर्थान्तर्गतेन धारणेनैव भाव्याकाङ्क्षायाः पूरणात् \`जीवति' \`नृत्यति' आदिवदकर्मकता क्रिया हि व्यापारव्यधिकरणैवोत्पत्तिरुच्यते। अत एव तत्र घटादीनां कर्मता। परसमवेतव्यापारफलीभूतोत्पत्तिशालित्वात्। जनिप्रभृतिभिस्तु व्यापारसमानाधिकरणैवोच्यते। अत एवाकर्मकता तेषाम्। सोत्पत्त्यनुकूलव्यापारभाजमपि सूक्ष्मरूपापन्नघटादीनां परसमवेतत्त्वघटितकर्मताविरहात्। उक्तञ्च हरिणा-

 "आत्मानमात्मना बिभ्रदस्तीति व्यपदिश्यते।" इति।

 अन्येप्याहुः-

 "अस्त्यादावपि धर्म्यंशे भाव्येऽस्त्येव हि भावना।

 अन्यत्राशेषभावात्तु सा तथा न प्रकाशते" इति॥

 तथा पचौ विक्लिदौ च विक्लित्तिर्यद्यपि साधारणी तथाऽपि पचौ व्यापारव्यधिकरणा विक्लिदौ तु तत्समानाधिकरणा सेति सकर्मकाकर्मकविभागः। न हि धात्वर्थभूतफलशालित्त्वमात्रं कर्मत्वं किन्तु व्यापारवैयधिकरण्यमपि फलेऽपेक्ष्यते। यत्तूक्तं \`किं करोति' इति प्रश्ने इत्यादि। तदसिद्धम्। आसन्नविनाशं कञ्चिदुद्दिश्य \`किं करोति' इति प्रश्ने \`अस्ति' इत्युत्तरस्य सर्वसम्मतत्वात्। इतरत्र तु सुस्थतया निश्चिते \`किं करोति' इति प्रश्नः पाकादिविशेषगोचर एवेत्यवधारणात् \`अस्ति' इति नोत्तरम्। एतेन-

 "यावत्सिद्धमसिद्धे वा साध्यत्वेनाभिधीयते।

 आश्रितक्रमरूपत्त्वात्सा क्रियेत्यभिधीयते"॥

 इत्यपि व्याख्यातम्। पूर्वापरीभावापन्नानेकक्षणविशिष्टस्योत्पत्तिः "आत्मास्ति" इत्यादावपि सुलभैवेति भावः। पचत्यादावपि हि अधिश्रयणादिरधःश्रयणान्तो व्यापारकलापः क्रिया। अत एव तस्य युगपदसन्निकर्षान्न प्रत्यक्षता। किन्तु एकैकस्याधिश्रयणादिव्यापारस्य क्रमेणानुभवे सति मनसा सङ्कलना क्रियते। तदुक्तं भाष्ये-"क्रिया नामेयमत्यन्तापरिदृष्टा अशक्या पिण्डीभूता निदर्शयितुम्" इति। ऐक्यमपि पारिभाषिकम्। एकफलावच्छिन्नत्वात्। उक्तं च--

 "गुणभूतैरवयवैः समूहः क्रमजन्मनाम्।

 बुद्ध्या प्रकल्पिताभेदः क्रियेति व्यपदिश्यते॥" इति ॥

 तदेव भवत्यादौ क्रियावाचकत्त्वं सुवचम्। अत एव \`अभूत्' \`अस्ति' \`भविष्यति' इति कालयोगः। न हि क्रियात्वं विनाऽसौ सम्भवति। तदुक्तम्-

 "क्रियाभेदाय कालस्तु सङ्ख्या सर्वस्य भेदिका"। इति।

 "कालानुपाति यद्रूपन्तदस्तीति प्रतीयते।" इति च।

 आष्ये तूक्तार्थसाधनाय निरुक्तकारवचनमुदाहृतम्-"षड्‌भावविकारा इति ह स्माह भगवान्वार्थापणिरिति। भावस्य क्रियायाः षट् प्रकारा इत्यर्थः। तेषु च जायतेऽस्तीति पाठात्सर्वक्रियान्वयः सिद्ध इत्वर्थः। कैयटस्तु प्रकारान्तरेणापि व्याचख्यौ। भावस्य सत्ताया एते प्रकाराः सप्तैवानेकक्रियात्मिका साधनसम्बन्धादवसीयमानसाध्यस्वरूपा जन्मादिरूपतथावभासते" इति। तथा च-"जातिसमुद्देशेऽपि सम्बन्धिभेदात्सत्तैवेत्युपक्रम्योक्तम्--

 "प्राप्तक्रमविशेषेषु क्रिया सैवाभिधीयते।

 क्रमरूपस्य संहारे तत्सत्वमिति कथ्यते"॥ इति ॥

 व्यापारविशेषाणां साध्यत्वात् क्रमिकत्त्वाच्च तदुपहितायास्ते भवत इत्यर्थः। \`पाकः' इत्यादौ तु प्रकृत्या साध्यावस्थाया असत्वरूपाया उपस्थितिः। घञा तु सिद्धरूपायाः। उक्तञ्च--

 "क्रियायाः सिद्धतावस्था साध्यावस्था च कीर्तिता।

 सिद्धतां द्रव्यमिच्छन्ति तत्रैवेच्छन्ति घञ्‌विधिम्॥

 आख्यातशब्दे भागाभ्यां साध्यसाधनवर्तिता।

 प्रकल्पिता यथा शास्त्रे स घञादिष्वपि क्रमः॥

 साध्यत्त्वेन क्रिया तत्र धातुरूपनिबन्धना।

 सत्वभावस्तु यस्तस्याः स घञादि निबन्धने"॥ इति ।

 लिङ्गसङ्ख्याकारकाद्यन्वययोग्येनावस्थाविशेषेण घञादिभ्य उपस्थितिरित्यर्थः। एतेन "कृदभिहितो भावो द्रव्यवत्प्रकाशते" इति तृतीयाध्याये भाष्यमपि ध्याख्यातम्। प्रकल्पितेत्यनेन पदस्फोटस्यैव वास्तवतां ध्यनयति-साध्येत्त्वेनेति। अत एव तम्प्रतिकारकतया ओदनादेरन्वय इति भावः। अत एव \`भोक्तुं पाकः' \`भुक्त्वा गमनम्' इत्यादौ तुमुनादयः सिद्धाः। कृत्त्वोर्थास्त्वनभिधानान्नेत्येव शरणम्। अत एव क्वचिदृश्यतेपि द्विर्वचनम्। \`द्विरणविधिः' इति सूत्रवार्त्तिकयोः प्रयोगात्। सत्त्वभावस्त्विति। अत एव \`पाकं करोति' इत्यादौ कारकत्वेन साऽन्वेतीत्यर्थः। नन्वेवं "पश्य मृगो धावति" इत्यादौ मृगकर्तृकशीघ्रगतेर्दशनम्प्रतिकर्मता न स्यात्। न च संसर्गमर्यादयेह कर्मताभानेऽपि प्रकारत्वेनाभानान्नोक्तदोष इति वाच्यम्। एवमपि \`पचति' भवति' इत्यादावसङ्गतेः। एककर्तृका वर्त्तमाना पचिक्रिया एककर्तृका वर्तगाना भवनक्रियतेति हि तत्र वाक्यार्थः। तत्र च \`भवति' इति लकारार्थत्य कर्तुर्देधदत्तकर्तृकपचिक्रियां प्रत्यभेदेन संसर्गेण विशेष्यत्वस्यावात्यकत्वात्। तथा च देवदत्तवत्पचिक्रियायः सत्वधर्मो दुर्वारः। अत्राहुः-"कर्तृत्वकर्मत्वयोरनुभवबलाद्भानं स्वीक्रियते। कारकान्तराभावमात्रे तु तात्पर्यम्" इति। "आख्यातशब्दे भागाभ्याम्" इत्युदाहृतश्लोकोप्येतदभिप्रायक एव। तत्र "यं प्रति" इत्युत्तरश्लोकानुरोधादिति तृतीये स्फुटीकरिष्यामः। एतेन \`अपाक्षीत्' \`अपाक्षीः' \`अपाक्षीः' \`पचतः' पचन्ति' \`पक्ष्यति' \`पक्ष्यतः' इत्यादावपि \`भवति' इत्यनेन कर्तृत्वेनान्वयो व्याख्यातः। \`भावी वर्त्तते' \`ध्वस्तोस्ति' इत्यादाविव सूक्ष्मावस्थस्य वर्त्तमानसत्तासम्भवात्।

 उपदेशेऽजनुनासिक इत्(अष्टाoसूo1-3-2)उपदेशेऽनुनासिकोजित्त्संज्ञः स्यात्। उपदिश्ष्यतेनेनेत्युपदेशः। "कृत्यल्युटो बहुलम्"(अष्टाoसूo3-3-113)इति बाहुलकात्करणे घञ्। अन्यथा ल्युट स्यात्। स च धातुपाठप्रातिपदिकपाठौ सूत्रवार्त्तिके च। एतैर्हि शब्दा उपदिश्यन्ते। तत्र शास्त्रकृता पठितस्याप्यनुनासिकस्य पाठ इदानीमपभ्रष्टः। अत एवाहुर्वत्तिकाराः-"प्रतिज्ञानुनासिक्याः पाणिनीयाः" इति। तत्र एध, स्पर्ध, इत्यादावनुदात्तेत्वादात्मनेपदम्। एधते, स्पर्धते। \`भवति' इत्यत्रोगित्त्वान्नुम्। भवान्। "लण्"(माoसूo6)सूत्रे अकारस्येत्त्वादद्गप्रत्याहारसिद्धिः। " आचारेऽवगल्भक्लीबहोढेभ्यः"(काoवाo)इतिवार्त्तिकेऽवगल्भादेरनुनासिकत्त्वेनानुदात्तेत्त्वात्तङ्ग। अवगल्भते इत्यादि। उपदेशे इति किम्? अभ्र आँ अपः। "आङोनुनासिकश्छन्दसि"(अष्टाoसूo6-1-126)इत्यनुनासिकः। नाऽसौ शास्त्रे पठितः। नन्वेवं "उञः"(अष्टाoसूo1-1-17) "ऊँ"(अष्टाoसूo1-1-18)इत्यत्रातिप्रसङ्गः। विधानसामर्थ्यान्नेति तु प्रकृतेपि तुल्यम्। अथ "अनुबन्धा अनेकान्ताः" इति पक्षे \`अभ्र आँ अटितः' इत्यादौ "आदितश्च"(अष्टाoसूo7-2-16)इतीणिनषेधार्थमित्संज्ञाकिन्न स्यादिति चेन्न। एवमपि "आङ इत्" इति वक्तव्ये अनुनासिकविधानस्य वैयर्थ्यापत्तेः। एतेन दधि इच्छतीति दधि ब्राह्मणकुलं दधीयतेः क्विप्यल्लोपयलोपयोर्ह्रस्वत्वे च "अणोऽप्रगृह्यस्य"(अष्टाoसूo8-4-57)इति नुम् स्यात्। \`दधि' \`मधु' इत्यादिषु प्रातिपदिकेषु \`भवति' \`पचति'इत्यादिषु च इत्कार्यं लोप एव स्यात्। तस्मादुपदेशग्रहणं कर्त्तव्यमिति परास्तम्। "अणोऽप्रगृह्य इत्" इति वक्तव्येऽनुनासिकविधानसामर्थ्यादित्संज्ञाविरहोपपत्तेः। सत्यम्। उत्तरार्थमुपदेशग्रहणम्। अजिति किम्? मनिन्‌प्रत्यये मकारस्य मा भूत्। सत्यां हि तस्यां "अन्येभ्योपि दृश्यन्ते'(अष्टाoसूo3-2-75)इति हलन्तेष्वन्त्यादचः परः स्यात्। अनुनासिकः किम्? चिरिणोति, जिरिणोति।

 (अष्टाoसूo1-3-3)

 हलस्त्यम्(अष्टाoसूo1-3-3)। उपदेशेऽन्त्यं हलित्स्यात्। यद्यपि सर्वो हल् तन्तमवधिं प्रत्यन्त्यो भवति तथाऽपि धातुप्रातिपदिकत्वाद्युपाधिपरिच्छिन्नसमुदायं प्रत्यन्त्य इह गृह्यते, अन्त्यग्रहणसामर्थ्यात्। "शीङ् स्वप्ने"(अदाoआo)ङित्त्वात्तङ्। शेते। उपदेशे किम्? अग्निचित्। "श्रोत्रियश्छन्दोऽधीते"(अष्टाoसूo5-2-84)"क्षेत्रयच् परक्षेत्रे चिकित्स्यः"(अष्टाoसूद5-2-92)इत्यादौ तु वाक्यार्थे पदवचनमिति पक्षेऽविद्यमानप्रकृतिप्रत्ययविभागेप्युपदेशेन्त्यत्त्वाद्भवत्येवेत्संज्ञा। \`सनुतः' इत्यस्य स्वरादिपाठादित्संज्ञा प्राप्ता उच्चारणसामर्थ्यान्न भवति। न च रित्स्वरः प्रयोजनम्ष अन्तोदात्तनिपातनवैय्यर्थ्यापत्तेः। स्यादेतत्-हल्प्रत्याहारसिद्धेरेतत्सूत्रसापेक्षत्वादन्योन्याश्रयः। पदार्थबोधं विना वाक्यार्थज्ञानासम्भवात्। अत्राहुः-हल् च ल् चेति समाहारद्वन्द्वे संयोगान्तलोपेन लकारोऽप्यत्र निर्दिश्यते। तेन लस्येत्संज्ञायां सत्यां "आदिरन्त्येन"(अष्टाoसूo1-1-71)इति हलसंज्ञा। ततोऽन्त्यं हलिदिति वाक्यार्थबोधः। यद्वा-हल् इति तन्त्रावृत्त्येकसेषाणामन्यतमाश्रयणाद्धस्य समीपवर्त्ती लकारो हल् स इदिति। सम्पूर्णसूत्रावृत्त्या हल्सूत्रस्यान्त्यं हलन्त्यमिति वा। इह पक्षत्रये "पूर्वः पूर्वः प्रबलः, लाघवात्" इति तत्त्वम्। यद्वा-हल्सुत्रे लृकारस्यैव \`तवल्कारः' इतिवद् गुणभूतस्य निर्देशः। तस्य च "पुषादिद्युताद्य्‌लृदितः(अष्टाoसूo3-1-55)इति ज्ञापकादित्संज्ञा। न तु "उपदशेऽजनुनासिकः"(अष्टाoसू 1-3-2)इति, अच्संज्ञाया अद्याप्यनिष्पादात्। यत्तु णलो लित्करणं ज्ञापकमिति, तच्चिन्त्यम्, लित्वस्याद्याप्यसिद्धेः। न च \`बिभेद' इत्यत्र लोपाभावार्थं हल्ङ्यादिसूत्रेऽप-क्तं हलिति द्वितीयहल्ग्रहणं तत्र ज्ञापकमिति वाच्यम्। \`भविता' इत्यादौ डानिवृत्त्यर्थं हल्ग्रहणोपपत्तेः। न च सुतिसीतिप्रत्ययैः प्रकृतेराक्षेपान्नैवमिति वाच्यम्, \`या' \`सा' इत्यादौ सुलोपानापत्तेः। न चैकदेशविकृतस्यानन्यत्त्वादेकादेशस्य च पूर्वान्ततया ग्रहणाद्धलन्तायाः प्रकृते परत्वेनेष्टसिद्धिः। \`यः' सः' इत्यत्रातिप्रसङ्गात्। तस्माल्लोपप्रवृत्तिकाले हलन्तत्वं वाच्यम्। तच्च \`या' \`सा' इत्यत्रापि नास्ति किं त्त्वाबन्तात्परत्वमाश्रित्य लोपः कार्यः। न च तत्राबन्ता प्रकृतिः। उभयत आश्रयणेन्तादिवद्भावायोगात्। अथ "तदस्यां प्रहलणम्"(अष्टाoसूo4-2-62)इति निर्देशादाबन्तस्थेले उभयत आश्रयेप्यन्तादिवद्भावं ब्रूषे तथापि हल्शब्दस्यैवाद्यापि शक्त्यग्रहे कथं हल्ग्रहणसामर्थ्याण्णलोलित्त्वं निश्चेयम्। न च "लिति'(अष्टाoसूo6-1-193)इति ज्ञापकम्, ल्युडादौ चरितार्थत्वात्। तस्मादुक्तप्रकारचतुष्टयमेव शरणम्। स्यादेतत्-आद्ये हल्‌संज्ञातः पूर्वं कथं संयोगान्तलोपः, संयोगसंज्ञाया अनिष्पत्तेः। द्वितीये हस्त ल् इति कथं समासः, सुप्‌संज्ञाया श्चानिष्पादात्। एवं तृतीये हलोऽन्त्यमिति तत्पुरुषः कथम्। चतुर्थे च लृदित इति बहुव्रीहिः कथम्? उच्यते। साधुत्वज्ञानोपयोगिनः शास्त्रस्याप्यर्थबोधो यदि तद्बोध्यसाधुत्वानां पदानां स्वार्थानुभावकतायामुपयुज्येत तदैष दोषः स्यात्। स च नोपयुज्यते प्रमाणाभावात्, शतशो व्यभिचाराच्च। यथा चैतत्तथा "अइउण्"(माoसूo1)इत्यत्रैव प्रतिपादितम्।

 (अष्टाoसूo1-3-4)

 न लिभक्तौ तुस्माः(अष्टाoसूo1-3-4)। विभक्तिस्थास्तवर्गसकारमकारा इतो न स्युः। रामान्, पचेरन्, ब्राह्मणाः, पचतः, रामम्, अद्राक्षम्, विभक्तौ किम्? "अचो यत्"(अष्टाoसूo3-1-97)"ऊर्णाया युस्"(अष्टाoसूo5-2-123)"रुधादिभ्यः श्नम्"(अष्टाoसूo3-1-78)"प्राग्दिशोविभक्तिः"(अष्टाoसूo5-3-1)इति यत्र विभक्तिसंज्ञा तत्रायं निषेधो न भवति। "इदमस्थमुः"(अष्टाoसूo5-3-24)इति मकारपरित्राणार्थमुकारानुबन्धासञ्जनाज्ज्ञापकात्। तेन "किमोत्"(अष्टाoसूo5-3-12)\`क्व' इति सिद्धम्। स्यादेतत्-\`तदानीम्' इत्यादौदानीमोऽपि तर्हि मित्त्वं स्यादिति चेन्न, यान्तत्त्वात्तस्य। यकारो ह्यन्त्यत्वमनुभवन्मकारस्येत्संज्ञां प्रतिबध्नाति। "संयोगान्तस्य लोपः"(अष्टाoसूo8-2-23)इति यलोपस्येत्संज्ञां प्रत्यसिद्धतया मकारस्यान्त्यत्वाभावात्। यद्वा "इदमस्थमुः"(अष्टाoसूo5-3-24)इत्यनेनानित्यत्वमात्रं ज्ञाप्यते, न तु प्राग्दिशीयेष्वप्रवृत्तिः। "औत्"(अष्टाoसूo7-3-128)"इटोऽत्"(अष्टाoसूo3-4-106)इत्यत्र तु मुखसुकार्थस्तकारः न त्वित्संज्ञकः, तित्स्वरापत्तेः। न चेष्टापत्तिः, \`उरौ वाये' \`भक्षीय तवराधारा' इत्यादौ \`उरौ भक्षीय' इत्यनयोरन्तोदात्ततादर्शनात्। "आद्युदात्तश्च"(अष्टाoसूo3-1-3)इति सूत्रे \`भविषीय' इत्यत्र भाष्यकारैरेवान्तोदात्तत्वस्य सिद्धान्तितत्वाच्च। यत्त्विहवृत्तिकृतोक्तम्, "किमोत्,(अष्टाoसूo5-3-12)"इटोऽत्"(अष्टाoसूo3-4-106)इत्यत्रेऽयं निषेधो न भवति अनित्यत्वादस्य विधेरिति, तत्स्वोक्तिविरुद्धम्। "इटोत्"(अष्टाoसूo3-4-106)इति तेनैवोक्तत्वात्। तस्मादभ्युपेत्यवादमात्रम्। यद्वा-"इटोत्"(अष्टाoसूo4-3-106)इत्यत्रास्य अकारमात्रस्य विधेः। अनित्यत्वादिति तु "किमोत्"(अष्टाoसूo5-3-12)इत्येतत्परमिति व्याख्येयम्।

 (अष्टाoसूo1-3-5)

 आदिर्ञिटुडवः(अष्टाoसूo1-3-5)। उपदेशे आदिभूताः ञि टु हु एते इतः स्युः। "ञिइन्धी"(रुधाoआo1449)इद्धः। "टुवेपृ"(भ्वाoआo367)वेपथुः। "डुवप्"(भ्वाoउo1003)उप्त्रिमम्। उपदेश इति किम्? ञिकारीयति। आदिः किम्? पटूयति। अस्ति हि पृथ्वादिषु पटुशब्दस्योपदेशः। अत्रेत्संज्ञायां सत्यामथुच् स्यात्। अवयवे ह्यचरितार्थं द्वित्वं समुदायस्य विशेषकं स्यात्।

 (अष्टाoसूo1-3-6)

 षः प्रत्ययस्य(अष्टाoसूo1-3-6)। प्रत्ययस्यादिः ष इत्स्यात्। "शिल्पिनि ष्वुन्"(अष्टाoसूo3-1-145)नर्त्तकी। प्रत्ययस्येति किम्? षोडश। "षषउत्वम्'(काoवाo)इत्यत्रोपदेशस्थोऽयं षकारः। आदिः किम्? अविषः, महिषः। "अविमहिभ्यां टिषच्"(उoसूo48)। न्वत्र प्रयोजनाभावादेव षकारस्येत्संज्ञा न भविष्यति ईकारस्य टित्वादेव सिद्धेः। नच पक्षे ङीषर्थः षकारः। ङीषोऽपि चितः परस्योदात्तनिवृत्तिस्वरेणोदात्तत्त्वात्, सत्यम्, विनिगमकाभावेन पक्षे टकारस्यापि श्रवणं स्यात्।

 (अष्टाoसूo1-3-7)

 चुटू(अष्टाoसूo1-3-7)। प्रत्ययाद्यौ चुटू इतौ स्तः। "गोत्रे कुञ्जादिभ्यशच्फञ्"(अष्टाoसूo4-1-98)कौञ्जायन्यः। छस्य ईयादेशं वक्ष्यति। जस् ब्राह्मणाः। झस्यान्तादेशो वक्ष्यति। सो-1--1."सोऽस्य निवासः"(अष्टाoसूo4-3-89)इत्यतः सोऽस्य इत्यनुवर्त्तमाने "अभिजनश्च"(अष्टाoसूo4-3-90)इत्यधिकारे इत्यर्थः।-स्याभिजनः इत्यधिकारे "शण्डिकादिभ्यो ञ्य-"(अष्टाoसूo4-3-12)शण्डिक्यः। 'चरेष्टः"(अष्टाoसूo3-2-16)कुरुचरी। ठस्येकादेशं वक्ष्यति। "सप्तम्यां जनेर्डः"(अष्टाoसूo3-2-17)उपसरजः। ढस्यैकादेशं वक्ष्यति। "धनगणं लब्धा"(अष्टाoसूo4-4-84)इत्यतो \`लब्धा' इत्यनुवर्तमाने "अन्नाण्णः"(अष्टाoसूo4-4-85)अन्नं लब्धा आन्नः। "चुटुषाः प्रत्ययस्य" इति कर्त्तव्ये योगविभागादनित्यमिदम्। तेन \`केशचुञ्चुः' \`केशचणः' इत्यत्र चकारस्येत्संज्ञा न। सत्यां हि तस्यां "चितः"(अष्टाoसूo6-1-163)इत्यन्तोदात्तः स्यात्। चित्करणं तु प्रर्यायार्थं स्यात्। "अवात्कुटारच्च"(अष्टाoसूo5-2-30)इत्यतोऽवादित्यनुवर्त्तमाने "नते नासिकायाः"(अष्टाoसूo5-2-31)इति टीटट्-अवटीटः। यद्वा चुञ्चुप्चणप्‌टीटचो यादयः, "लोपोव्यो-"(अष्टाoसूo6-1-66)इति यलोपे इति व्याख्येयम्।

 (अष्टाoसूo1-3-8)

 लशक्वतद्धिते(अष्टाoसूo1-3-8)। तद्धितभिन्ने प्रत्यये आदिभूता लशकवर्गां इतः स्युः। "ल्युट् च"(अष्टाoसूo3-3-115)भवनम्। "कर्त्तरि शप्" (अष्टाoसूo3-1-68)भवति। "क्तक्तवतू निष्ठा"(अष्टाoसूo3-2-38)प्रियंवदः, वशंवदः। "ग्लाजिस्थश्चग्स्नुः"(अष्टाoसूo3-2-139)जिष्णुः। "भञ्जभासमिदोघुरच्"(अष्टाoसूo3-2-161)भङ्गुरम्। ङेहरये। अतद्धिते किम्? चूडालः। "प्राणिस्थादातो लजन्यतरस्याम्"(अष्टाoसूo5-2-96)लोभशः। अत्र प्रयोजनाभावान्नेत्संज्ञेत्यपि सुवचम्। \`कर्णिका' "कर्णललाटात्कनलङ्कारे"(अष्टाoसूo4-3-65)इति भवार्थे कन्। अत्र "किति च"(अष्टाoसूo7-2-118)इति वृद्धिः स्यात् रूपञ्च न सिद्ध्येत्। "इर उपसङ्ख्यानम्"(काoवाo)रुणद्धि। अयं वा रेफो "हलन्त्यम्"(अष्टाoसूo1-3-3)इतीत्संज्ञः। इकारस्तु "उपदेशेऽजनुनासिक-"(अष्टाoसूo1-3-2)इति। स्यादेतत्-एवं सतीदित्त्वान्नुम् स्यात्। न च तक्रकुम्भीदान्यन्याय आश्रयितुं शक्यः, \`नन्दति'इत्याद्यव्याप्तेः, सत्यम्, स्कन्दिर्‌प्रभृतीनां नकारपाठो ज्ञापकः अन्तेदितामेव नुमिति। यद्वा-"गोः पदान्ते"(अष्टाoसूo7-1-57)इति सूत्रादन्तग्रहणमनुवर्त्तयिष्यते। तच्चावश्यमनुवर्त्यम्। चक्षिङो नुम् मा भूदिति सति हि नुमि इगुणधत्वाभावादेव क्सस्याप्राप्तेः किं तन्निषेधेन। यद्वा-"इरितो वा"(अष्टाoसूo3-1-57)इति ज्ञापकात्सकत्वात्स्वरितेत्वप्रयुक्तमात्मनेपदम्। तेन \`रुन्धे' इत्यादि सिद्धम्।

 (अष्टाoसूo1-3-9)

 तस्य लोपः(अष्टाoसूo1-3-9)। तस्येतो लोपः स्यात्। तस्यग्रहणं सर्वलोपार्थम्। ञिटुडूनामलोन्त्यस्य मा भूत्। "नानर्थकेऽलोन्त्यविधि-"(पoभाo)इति तु नास्ति। "अलोन्त्यात्पूर्व उपधा"(अष्टाoसूo1-1-65)इति सूत्रे तस्य प्रत्याख्यानात्।

 (अष्टाoसूo1-3-10)

 यथासङ्ख्यमनुदेशः समानाम्(अष्टाoसूo1-3-10)। समसङ्ख्यानां सम्बन्धो यथाक्रमं स्यात्। "नन्दिग्रहिपचादिभ्यो ल्युणिन्यचः"(अष्टाoसूo3-1-134)नन्दनः, ग्राही, पचः। "समूलाकृतजीवेषु हन्कृञ्‌ग्रहः"(अष्टाoसूo3-4-36)\`समूलघातं हन्ति' इत्यादि। अत्रानुवाद्ययोरपि धातूपपदयोर्यथाक्रमं बोध्यम्। स्यादेतत्-\`विदिभिदिछिदेः कुरच्"(अष्टाoसूo3-2-162)इत्यादौ तच्छीलाद्यर्थत्रयेण यथासङ्ख्यं प्राप्तोति। एवं "ख्यत्यात्"(अष्टाoसूo6-1-112)ङसिङसोः इत्यादावपीति चेत्। अत्रभाष्यम्-"स्वरितेनेत्यपकृष्यते। तेन स्वरितत्वाभावान्नेह यथासङ्ख्यम्"इति। प्रतिज्ञास्वरिताः पाणिनीयाः। स्वरितत्वा भावादेव "कर्तृकमंणोश्च भूकृञोः"(अष्टाoसूo3-3-127)इति सूत्रे न यथासंख्यं "नाडीमुष्ट्योश्च"(अष्टाoसूo3-2-30)इति सूत्रे यथासंख्यं च भवत्येवेति भाष्यम्। वृत्तिकारस्तु "कर्तृकर्मणोश्च"(अष्टाoसूo3-3-127)"नाडीमुष्ट्योश्च"(अष्टाoसूo3-2-30)इति सूत्रद्वय।पि भाष्य विपरीतं वदन्नुपेक्ष्यः। "नाडीमुष्ट्योश्च"(अष्टाoसूo3-3-30)इति सूत्रे यथा सङ्ख्याभावपरं भाष्यमपि पूर्वापरविरोधाच्चिन्त्यम्। एतदेव वा मतान्तरपरं सत्तत्रत्यवृत्तेरालम्बनमस्तु। "कर्त्तृकर्मणो-"(अष्टाoसूo3-3-127)इत्यत्र तु वृत्तिश्चिन्त्यैव। "वैशोयशआदेर्भगाद्यल्‌खौ"(अष्टाoसूo4-4-131)इत्यत्राप्यस्वरितात्वादेव न यथासङ्ख्यम्। इह भाष्ये वृत्तौ चेत्थं स्थितम्। चतुर्थे तु वृत्तिकारोयोगे व्यभजत्। "भगाद्यल्" इति "खच" इति च।

 (अष्टाoसूo1-3-11)

 स्वरितोनाधिकारः(अष्टाoसूo1-3-11)। "इत्थंभूतलक्षणे"(अष्टाoसूo2-3-21)तृतीया। अधिकारविनियोगः स्वरितत्वयुक्तशब्दस्वरूपमधिकृतं बोध्यम्। "प्रत्ययः"(अष्टाoसूo3-1-1)"परश्च"(अष्टाoसूo3-1-2)इत्यादि। यथा प्रायेणोत्तरत्रोपस्थितिः। क्व चित्तु पूर्वत्रापि। तदुक्तम्-"अतिङित्युभयोर्योगायोः शेषः" इति। कियद्‌दूरमधिकार इत्यत्र व्याख्यानं शरणम्। यथा आतृतीयाध्यायान्तं धात्वधिकारो न तु प्राग्लादेशेभ्य एव। तथा आसप्तमाध्यायपरिसमाप्तेरङ्गाधिकारो न तु प्रागभ्यासविकारेभ्य एवेत्यादि। यद्वा-\`स्वरिते' इति सप्तम्यन्तम्। तेन तस्मिन्दृष्टे अधिकारो निवर्त्तय इत्यर्थः। कः स्वरिताधिकारार्थः कश्च तन्निवृत्त्यर्थ इत्यत्र तु व्याख्यानमेव शरणम्। नन्वेवं व्याख्यानादेवानुवृत्त्यननुवृत्ती स्तां किमनेन सूत्रेण, सत्यम्, अर्थान्तराणि सङ्ग-हीतुं सूत्रं कृतम्। तथाहि-स्वरितेनाधिकाररूपोर्थो ग्राह्यः। "गोस्त्रियोः"(अष्टाoसूo1-2-48)इत्यत्र च स्त्रीशब्दः स्वर्यते। तेन गोटाङ्ग्रहणं कृन्निवृत्त्यर्थमिति न वक्तव्यम्। किञ्च अधिकं कार्यमधिकारः। गौणेऽपि शास्त्राप्रवृत्तिरित्यर्थः। तथा च गौणमुख्यन्यायो यत्र नेष्यते(अपादानाधिकरणादौ)तत्र स्वरितः पाठ्यः। अपि च अधिकः कारः कृतिरियम्। यत्पूर्वः सन् परं बाधते। तथा च पूर्वविप्रतिषेधा संगृहीता भवन्ति। तत्र तत्र स्वरितापाठेनैव गतार्थत्वादिति दिक्।

 ॥ इति श्रीशब्दकौस्तुभे प्रथमस्याध्यायस्य तृतीये पादे प्रथमान्हिकम् ॥











 प्रथमस्याध्यायस्य तृतीयपादे द्वितीयमान्हिकम्॥

 (अष्टाoसूo1-3-12)

 अनुदात्तङित आत्मनेपदम्(अष्टाoसूo1-3-12)। अनुदात्तेत्क उपदेशे यो ङित्तदन्ताद्धातोर्लस्थाने आत्मनेपदमेव स्यात्। एधते, स्पर्धते, बोभूयते, ऋतीयते, कथं तर्हि \`शेते' इत्यादि, ङिदेव त्वयमिति चेत्, सत्यम्। व्यपदेशिवद्भावो बोध्यः। उपदेशे किम्? \`चुकुटिषति-"गाङ्कुटादिभ्यः"(अष्टाoसूo1-2-1)इति सन आतिदेशिकं ङित्त्वम्। धातोरिति किम्? अत्युतत् अदुद्रुवत्, इति ङिदभ्यामङ्चङ्भ्यां मा भूत्। कथं पुनः "धातोः" इति लभ्यते इति चेत्, "भूवादि"(अष्टाoसूo1-3-1)सूत्रान्मण्डूकप्लुत्याऽनुवृत्त्स्य "धातवः" इत्यस्य विभक्तिविपरिणामात्। "सादृश्यमात्रेण परिणामव्यवहारो वस्तुगत्या तु योग्यशब्दान्तरमेव सन्निहिते भवति" इति कैयटः। यद्वा-आत्मनेपदेनैव लकारस्य धातोश्चाक्षेपः। "इको झल्"(अष्टाoसूo1-2-9)इत्यत्र सना धातोराक्षेपवत्। अत एव ङिता तस्य विशेषणात्तदन्तविधीर्व्याख्यातः। \`चित्रीयते' इत्यादौ तु अवयवेऽचरितार्थेन ङकारेण क्यजन्तस्य विशेषणं ततो व्यपदेशिवद्भावान्ङिन्ततेति दिक्। एतेन \`चिनुतः' \`सुनुतः' इति व्याख्यातम्। यत्तु तत्र ङितीव ङिद्वदिति व्याख्यानामाश्रित्य समाधानं, तदापाततः। \`पचेते' इत्यादौ "आतोङितः"(अष्टाoसूo7-2-81)इति इयादेशाभावप्रसङ्गात्। ननु "वृद्भ्यः त्यसनोः"(अष्टाoसूo1-3-92)इति सूत्रे स्यग्रहणेन \`विकरणेभ्यो नियमो बलीयान्" इति ज्ञापितत्त्वाच्चङङोः \`चिनुतः' इत्यादौ चानुपपत्तिरेव नास्तीति चेत्, उपजनिष्यमाणेनापि ङिता उपसञ्जातनिमित्तस्याऽपि परस्मैपदस्य बाधापत्तेः। "नियमो बलीयान्" इत्यस्यापि पाक्षिकात्त्वाच्च। "वृद्भ्यः स्यसनोः"(अष्टाoसूo1-3-92)इत्यस्य विकरणव्यवधानेऽपि नियमप्रवृत्तिरिति ज्ञापकताया अपि सुवचत्त्वात्। "शदेः शितः"(अष्टाoसूo1-3-60)इति सूत्रे भाष्यकैयटयोरिदं स्पष्टम्। तस्माद्यथाव्याख्यानमेव मनोरमम्। हरदत्तस्तु ङित इत्येव व्याख्यत्। "धातोः" इति नापेक्ष्यते। "नियमो बलीयान्" इत्याश्रयणाच्चङादौ न दोषः। न च भाविना ङिता बाधः। परत्वात्परस्मैपदस्यैवोचितत्वात्" इति तस्याशयः। उभयथापि यङीयङोर्ङित्वस्य गुणनिषेधे चरितार्थतामाशङ्क्यः यङः प्रागनुदात्तमकारं प्रश्लिष्य "जुचङ्क्रम्यदन्द्रम्य"(अष्टाoसूo3-2-150)इति ज्ञापकाद्युजभावं वदन्तः ईयङः प्रागिकारमीकारं वा प्रश्लिष्य आद्ये अन्तेदित्त्वाभावान्न नुम्, द्वितीये एकाच इत्यनुवृत्तेः "श्वीदितो निष्ठायाम्"(अष्टाoसूo7-2-14)इति नेण्निषेध इति कल्पयन्तः परास्ताः। स्यादेत्-यङ्लुक्यपि सर्वत्रातिव्याप्तिः, प्रत्ययलक्षणेन ङिदन्तत्वात्। सत्यम्, ङित्त्वस्य पत्ययाप्रत्ययसाधारणतया \`सुदृषत्' इत्यत्र "सोर्मनसि"(अष्टाoसूo7-2-17)इतिस्वरस्येवं "अत्वसन्तस्य"(अष्टाoसूo6-4-14) इति दीर्घस्येव चेहात्मनेपदस्याप्रवृत्तेरिति निष्कर्षः। प्राञ्चस्तु \`बोभूतु तेतिक्ते' इत्यत्र तिजेर्यङ्लुगन्तादात्मनेपदविधानं ज्ञापकं यङ्लुगन्तात्प्रत्ययलक्षणेनात्मनेपदं नेति। अत एव "चर्करीतं च" इत्यादादौ पठितस्य चकारात्परस्मैपदमिति व्याख्यानं ज्ञापकसिद्धार्थानुवाद इति सिद्धान्तः। नन्वेवमपि \`पास्पर्धीति' इत्यादावात्मनेपदं दुर्वारम्, स्वर्द्धेरनुदात्तेत्त्वात्। न चेदं प्रकृत्यन्तरमिति वाच्यम्, द्विःप्रयोगो द्विर्वचनं षाष्ठमिति वक्ष्यमाणत्त्वात्। सत्यम्, "श्तिपा शपा"(काoवाo)इत्यादिना निषेधो बोध्यः। अनुबन्धेन निर्देशो हि द्विधा। क्व चित्साक्षात्-"शीहः सार्वधातुके गुणः"(अष्टाoसूo7-4-21)। "दीङो युट्"(अष्टाoसूo6-4-63)इति यथा। "अनुनादात्तेतः"(अष्टाoसूo3-2-149)इत्यादौ त्त्वनुबन्धत्वेनः। यत्र तु नोभयथापि निर्देशस्तद्भवत्येव। "आङो यमहनः"(अष्टाoसूo1-3-28)"भावकर्मणोः"(अष्टाoसूo1-3-13)इत्यादि यथा। ननु "आङः" इति कथं नानुबन्धनिर्द्देश इति चेत्, न। प्रकृतिग्रहणे यङ् लुगन्तस्य ग्रहणमित्यस्य ह्ययमपवादः। तेन प्रकृतेर्यत्रानुबन्धेन निर्देशः स एवास्य विषयः। अत ए \`चेचितः' \`मरीमृष्टे' इत्यादौ \`क्ङिति च"(अष्टाoसूo1-1-5)इति प्रवर्तत एवेति दिक्। अथ कथं "स एवायं नागः सहति कलभेभ्यः परिभावम्" इति। अत्राहुः। "आधृषाद्वा"(गoसूo)इति विकल्पितणिचः सहेरिदं रूपम्। यद्वा-चक्षिङो ङित्त्करणमनुदात्तेत्त्वलक्षणस्यात्मनेपदस्यानित्यतां ज्ञापयति। स हि अनुदात्तेत्। "विचक्षणः प्रथयन्" इत्यादौ "अनुदात्तेतश्च हलादेः"(अष्टाoसूo3-2-149)इतियुचो दर्शनात्। न चायं ल्युट्। लित्स्वरापत्तेः। अन्तोदात्तस्य च पाठ्यमानत्वादिति। एतेन "स्फायन्निर्मोकसन्धि" इति मुरारिप्रयोगो व्याख्यातः। स्यादेतत्-लस्य तिबादयः। लटः शतृशानचौ। लिटः कानज्वा। क्वसुश्च। "लृटः सद्वा"(अष्टाoसूo3-3-14)इत्यात्मनेपदपरस्मैपदयोर्विहितत्त्वादित आरभ्यापादपरिसमाप्तेः प्रकरणं किमर्थमिति चेत्, नियमार्थमित्यवेहि। अत एवानुदात्तङित आत्मनेपदमेवेति व्याख्यातम्। सोयं प्रकृतिनियमः। उत्तरसूत्रे च भावकर्मणोरात्मनेपदमेवेति अर्थनियमः। यत्रैवकारस्ततोन्यत्रावधारणमिति सिद्धान्तात्। तथाहि-

 "तदसम्बन्धयसम्बन्धो व्याप्तिः सैवावधारणम्।

 व्यापकत्तवद्योतकैव शब्दसम्बद्धभिन्नजम्॥

 न चास्मिन्पक्षे अनुदात्तेत्प्रभृतिभ्यः परस्मैपदं मा भूत् आत्मनेपदं त्वनियतत्त्वात् \`अत्ति' इत्यादावपि स्यादिति वाच्यम्। शेषात्परस्मैपदमेवेति नियमात्। ननु तत्र कर्त्तरात्युक्तेः कर्त्तरि परस्मैपदमेवास्तु। भावकर्मणोस्तु। \`जागर्यते' \`अद्यते' इत्यादौ परस्मैपदं दुर्वारमेवेति चेन्न। भावकर्मणोरात्मनेपदमेवेति नियतत्त्वात्। अस्तु वा प्रत्ययनियमः। आत्मनेपदमनुदात्तङित एवेति। भावकर्मणोरेवेति। न चैवमनुदात्तेत्प्रभृतिभ्यः परस्मैपदप्रसङ्गः। परस्मैपदस्यापि "शेषात्कर्त्तरि"(अष्टाoसूo1-6-781)इति नियतत्वात्। ननु कीदृशस्तत्र नियमः कर्त्तरि यदि परस्मैपदं भवति शेषादेवेति, शेषाद्यदि भवति कर्त्तर्येवेति वा, आद्ये अशेषात्कर्त्तरिमा भूत। भावकर्मणोस्तु शेषादशेषाच्च परस्मैपदं दुर्वारम्। अन्त्ये शेषाद्भावकर्मणोर्मा भूत् अशेषात्तु भावकर्मकर्तृषु त्रिष्वपि प्राप्नोति। सत्यम्, योगविभागेन नियमद्वयं बोध्यम्। शेषादे तत्रापि कर्त्तर्येवेति। तस्मादिह प्रकरणे प्रकृत्यर्थनियमः प्रत्ययनियमो वेति पक्षद्वयमपि स्थितम्। स्यादेतत्-विकरणव्यवधाने नियमो न प्राप्नोति। तथाहि-विकरणानामवकाशो लादेशभिन्नाः। "इक्‌श्तिपौ धातुनिर्देशे"(काoवाo)इति श्तिप्। "पाघ्राध्मादेट्‌दृशः शः(अष्टाoसूo3-1-137)। ताच्छील्यादिषु चानश्। नियमस्यावकाशः लिट्‌लिङो लुक्‌श्लुश्नमश्च। पस्पर्धे, स्पर्धिषीष्ट, आस्ते, शेते, अत्ति, जुहोति, भिनत्ति, भूयात्, इत्यादि। एधते, स्पर्धते, कुरुते, निविशते, इत्यादावुभयप्रसङ्गे परत्वान्नित्यत्वाच्च वनिकरणेषु तैर्व्यवधानान्नियमो न स्यात्। ततश्च प्रकृतिनियमपक्षे विकरणान्तादुभयप्रसङ्गः। प्रत्ययनियमेऽपि तुल्यजातीयस्यैव नियमेन व्यावृत्तिः धातोरनन्तरस्य लस्य यद्यात्मनेपदम् "अनुदात्तङित एव" यदि तु परस्मैपदं, "शेषादेव" इत्यादि। तथा च धात्वन्तरात्तद्व्यावृत्तावपि विकरणव्यवधाने नियमाप्रवृत्तेः पदद्वयमपि स्यादेव। सत्यम्, विकरणेभ्यो नियमो बलियान्" इति "वृद्भ्यः स्यसनोः"(अष्टाoसूo1-3-92)इतिस्यग्रहणेन ज्ञाप्यते। अतो नियमद्वयेप्यदोषः। तत्रापि प्रकृत्यर्थनियमपक्षो बलीयानित्यवधेयम्। तत्र हि शेषात्कर्त्तरीति न वाच्यम्, किन्तु परस्मैपदमित्येव यत्र तच्चान्यच्च प्राप्तं तत्र परस्मैपदमेव स्यात्। प्रत्ययनियमपक्षे तु शेषादिति कर्त्तरीति वाच्यम्, योगश्च विभजनीय इति दोषत्रयमधिकं स्यात्। तिबादिवाक्येन सह वाक्यभेदः परिसङ्ख्याप्रयुक्तत्रिदोषता चेति दोषचतुष्कन्तु पक्षद्वयेऽप्यस्त्येव। यदि तु तदपि किमर्थं सोढव्यमिति बुद्धिस्तर्हि लस्य तिबादय इत्यनेन सहेदं प्रकरणमेकवाक्यतया विधायकमिति व्याख्येयम्। अस्मिन्पक्षे शेषात्कर्त्तरीति कर्त्तव्यमेव। परस्मैपदमात्मनेपदमिति च सूत्रशाटकवद्भाविनी संज्ञाश्रयणीया। अन्यता विहितानां संज्ञा संज्ञया च विधानमित्यन्योन्याश्रयः स्यात्। अस्मिंश्च पक्षे विकरणेषु न कश्चिद्दोषः। लादेशेषु कृतेषु सार्वधातुकमाश्रित्य विकरणप्रवृत्तेः। न च स्यादिषु दोषस्तदवस्थ एवेति वाच्यम्, लभात्रापेक्षयान्तरङ्गेषु तिबादिषु कृतेषु लकारविशेषापेक्षतया बहिरङ्गाणां स्यादीनां प्रवृत्तेः।

 (अष्टाoसूo1-3-13)

 भावकर्मणोः(अष्टाoसूo1-3-13)। अनयोर्विहितस्य लस्यात्मनेपदं स्यात्। सुप्यते, क्रियते। प्राग्वेदकवाक्यतया विधिः भिन्नवाक्यतया नियमो वेति बोध्यम्। नियमोऽपि द्विधा, प्रत्ययनियमोऽर्थनियमश्चेति। न चान्त्यपक्षे कर्मणि घञ् न स्यात् \`को भवता लाभो लब्धः' इति, "अकर्त्तरि च"(अष्टाoसूo3-3-19)इत्यस्य त्वपादानादिरवकाश इति वाच्यम्। तुल्यजातीयस्य परस्मैपदस्यैव नियमेन व्यावर्त्तनात्। स्यादेतत्-"लूयते केदारः स्वयमेव" इत्यत्र परस्मैपदं प्राप्नोति। "कर्मवत्कर्मणा"(अष्टाoसूo3-1-87)इत्यनेन हि शास्त्रं व्यपदेशो वाऽतिदिश्यते। तथा च तेन तेन शास्त्रेण तत्तत्कार्यं कर्त्तव्यम्। तत्र कर्मण्यात्मनेपदमित्यस्यावकाशः शुद्धं कर्म, कर्त्तरि परस्मैपदमित्यस्य शुद्धः कर्त्ता। कर्मकर्त्तर्युभयप्रसङ्गे परत्त्वात्परस्मैपदमिति। सत्यम्, प्राधान्यात्कार्यातिदेश एवेत्यात्मनेपदमेव परं बोध्यम्। पक्षान्तरे तु "शेषात्कर्त्तरि"(अष्टाoसूo1-6-78)इत्यत्र "कर्त्तरि कर्म"(अष्टाoसूo1-3-14)इत्यतः कर्त्तरीत्यनुवर्त्त्य कर्त्तैव यः कर्त्ता तत्र परस्मैपदं न तु कर्मकर्तरीति व्याख्यातम्।

 (अष्टाoसूo1-3-14)

 कर्त्तरि कर्मव्यतिहारे(अष्टाoसूo1-3-14)। विनिमयविषयीभूतायां क्रियायां वर्त्तमानाद्धातोः कर्तर्यात्मनेपदं स्यात्। व्यतिलुनीते। अन्यस्य योग्यं लवनं करोतीत्यर्थः। परस्परकरणमपि कर्मव्यतिहारः। सम्प्रहरन्ते राजानः। "व्यात्युक्षीमभिसरणग्लहामदीव्यन्" कर्त्तृग्रहणमुत्तरार्थम्।

 (अष्टाoसूo1-3-15)

 न गतिहिंसार्थेभ्यः(अष्टाoसूo1-3-15)। एभ्यः कर्मव्यतिहारे आत्मनेपदं न स्यात्। व्यतिगच्छन्ति, व्यतिसर्पन्ति, व्यतिघ्नन्ति। प्रतिषेधे हसादीनामुपसङ्ख्यानम्(काoवाo)। हसादयो हसप्रकाराः शब्दक्रियाः। व्यतिहसन्ति, व्यतिजल्पन्ति। हरतेरप्रतिषेधः(काoवाo)सम्प्रहरन्ते राजानः। अर्थग्रहणसामर्थ्याद्ये शब्दान्तरनिरपेक्षा गतिहिंसयोर्वर्तन्ते त इह गृह्यन्ते। हरतिस्तूपसर्गवशाद्धिंसायां वर्त्तत इति न तस्यायम्प्रतिषेध इत्याहुः।

 "ततः सम्प्रहरिष्यन्तौ दृष्ट्वा कर्णधनञ्जयौ"

 इत्यत्र तु \`योत्स्यमानौ' इति विवक्षितं न तु कर्मव्यतिहारः। वहेस्तुनायं प्रतिपेदः। अगत्यर्थत्त्वात्। प्रापणं हि वहेरर्थः। गतिप्रतीतिस्त्वाक्षेपात्।

 (अष्टाoसूo16)

 इतरेतरान्योन्योपपदाच्च(अष्टाoसूo1-3-16)। आत्मनेपदं न स्यात्। परस्परोपपदाच्चेति वक्तव्यम्(काoवाo)। इतरेतरस्यान्योन्यस्य परस्परस्य वा \`व्यतिलुनन्ति'। लौकिके शब्दव्यवहारे लाघवं प्रत्यनादरादितरेतरादिशब्दा व्यतीत्युपसर्गौ च कर्मव्यतिहारद्योतनाय समुच्चीयन्ते। तथात्मनेपदमपि समुच्चीयेतेति निषेधोऽयमारभ्यते। नन्वेवंयन्ते। तथात्मनेपदमपि समुच्चीयेतेति निषेधोऽयमारभ्यते। नन्वेवं-

 "सम्पद्विनिमयेनोभौ दधतुर्भुवनद्वयम्"।

 इत्यत्र तङ् कथं नेति चेत्? करणविनिमये सत्यपि क्रियाविनिमयस्याविवक्षितत्वात्।

 (अष्टाoसूo1-3-17)

 नेर्विशः(अष्टाoसूo1-3-17)। निपूर्वाद्विश आत्मनेपदं स्यात्। निविशक्ते। नेः किम्? प्रविशति। कथं तर्हि \`न्यविशते' न्यविक्षते' इति, अटा व्यवधानात्। न च स्वाङ्गमव्यवधायकमिति वाच्यम्। अङ्गभक्तस्याटो विकरणानां प्रत्यवयवत्वेपि धातुम्प्रत्यनवयवत्वेन व्यवधायकत्वादिति। अत्राहुःतिबादिविधेः प्राग्लावस्थायां धातोरेवाडागमः। "लुङ्लङ्"(अष्टाoसूo6-4-71)इत्यत्र द्विलकारकनिर्द्देशस्य भाष्यकृता "असिद्धवत्"(अष्टाoसूo6-4-22)सूत्रप्रत्याख्यानावसरे वक्ष्यमाणत्वात्। मतान्तरेऽपि लकारविशेषापेक्षत्वाद्बहिरङ्गमडागमं बाधित्वा लमात्रापेक्षत्वादन्तरङ्गेषु तिबादिषु कृतेषु नियमो भविष्यति। "विकरणेभ्यो नियमो बलीयान्" इति सिद्धान्तात्। अत्र च "वृद्भ्यः स्यसनोः"(अष्टाoसूo1-3-92)इति स्यग्रहणं ज्ञापकमिति बोध्यम्। अथेदं ज्ञापकं विकरणव्यवधानेपि नियमः प्रवर्त्तते इत्येवंपरतयानीयेत तथाप्यदोषः, अन्तरङ्गत्वात्तिबादिषु सत्सु शब्दान्तरप्राप्त्याऽनित्ययोरड्‌विकरणयोर्मध्ये परत्वादट्प्रवृत्तेः। ननु विकरणः शब्दान्तरात्प्राप्तो न तु शब्दान्तरस्येति चेत्, किन्ततः? न हि "शब्दान्तरस्य" इति वाचनिकम्, किन्तु न्यायोऽयम्। तथा च च शब्दान्तरस्य प्राप्नुवत इव तस्मात्प्राप्नुवतोष्यनित्यत्वम्। यद्व्यक्तिसम्बधितया पूर्वं प्राप्नोति तद्व्यक्तिसम्बन्धितया पुनरप्राप्तेस्तुल्यत्त्वात्। अत एवोपसर्गनियमे "अड्व्यवाय उपसङ्ख्यानम्"(काoवाo)इति वार्त्तिकं प्रत्याख्यातम् "शदेः शितः"(अष्टाoसूo1-3-60)इति सूत्रे भगवता भाष्यकारेणेति दिक्। अर्थवद्ग्रहणपरिभाषया नेरुपसार्गस्य ग्रहणं तेनेह न-मधूनि विशन्ति भ्रमराः। कथं तर्हि-

 "इत्युक्त्वा मैथिलीं भर्त्तुरङ्के निविसतीं भयात्"। (रo12-38)इति कालिदास इति चेत्, अङ्गानि विशतीमिति पाठ इति अपवादविशयपरिहारेणोत्सर्गप्रवृत्तेः। अन्यथाऽतिप्रसङ्गात्। "वा लिप्सायाम्"(काoवाo)इत्यादेर्वैयर्थ्यापत्तेश्चेति दिक्।

 (अष्टाoसूo1-3-18)

 परिव्यवेभ्यः क्रियः(अष्टाoसूo1-3-18)। एभ्यः क्रीणातेरात्मनेपदं स्यात्। ञित्त्वादेव सिद्धे सत्यकर्त्रभिप्रायार्थोयमारम्भः। परिक्रीणीते, विक्रीणीते, अवक्रीणीते। पर्यादय उपसर्गा इह गृह्यन्ते। तन्त्रावृत्त्याद्याश्रयणेन क्रीणातेर्ये पर्यादयस्तेभ्यः क्रिय इति व्याख्यानात्। परस्परसाहचर्याद्वा। तेनेह न-\`विक्रीणासि' इति। अत्र त्वेकदेशविकृतस्यान्नयत्वात्प्रप्नोति। न चायं विभक्तिविशिष्टस्य विरित्यस्य विकारो न तु विशब्दस्येत्युत्तरसूत्रस्थकैयटवाक्याद् भ्रमितव्यम्, विभक्तेर्लोपात्। प्रकृतिभागस्यैव विकारात्। कैयटस्याप्ययमपरितोषोस्त्येव। अत एव वक्ष्यति-"पक्षिवाचिनो विशब्दस्य सम्भवे तु साहचर्यादुपसर्गग्रहणं व्याख्येयम्"इति।

 (अष्टाo1-3-19)

 विपराभ्याञ्जेः(अष्टाoसूo1-3-19)। स्पष्टोर्थः। विजयते, पराजयते। प्राग्वदुपसर्गग्रहान्नेह-विजयति, पराजयति, सेना। परा उत्कृष्टा। ननु \`जेः' इति कथं निर्देशः। "प्रकृतिवदनुकरणम्" इत्यतिदेशेन धातुतया इयङि \`जियः' इति वक्तव्यत्वात्। न च \`नियः' क्रियः' इति दीर्घे सा वकाशमियङं परत्वाद् "घेर्ङिति"(अष्टाoसूo7-3-111)इति गुणो बाधत इति युक्तम्। हस्वेष्वपि पूर्वविप्रतिषेधेनेयङ् इष्टत्वात्। अत एव \`क्षियः' इति निर्दिश्यते। किञ्च "क्षियो दीर्घात्"(अष्टाoसूo8-2-46)इति सूत्रे दीर्घग्रहणमपीह ज्ञापकम्। अन्यथा "क्षियः" इति निर्देशादेव दीर्घस्य निर्णये किं तेन? उच्यत-अनित्योयमतिदेशः। अतो नेयङ्। अनित्यतायां प्रमाणन्तु "ऋलृक्"(माoसूo2)सूत्र एवोक्तम्। अविवक्षितार्थरूपमात्रानुकरणाद्वा। यत्तु "पराजेरसोढः"(अष्टाoसूo1-4-26) इति सूत्रे इयङ परत्त्वाद् "घेः"(अष्टाoसूo7-3-111)इति गुण इति हरदत्तनोक्तम्, तच्चिन्त्यम्। "क्षियो दीर्घात्"(अष्टाoसूo8-2-46)इत्येतत्सूत्रस्थभाष्यकैयटवृत्तिग्रन्थैस्तत्रत्येहत्यस्वग्रन्थाभ्याञ्च सह विरोधात्।

 (अष्टाoसूo1-3-20)

 आङो दोनास्यविहरणे(अष्टाoसूo1-3-20)। आङ्पूर्वाद्ददातेर्मुख विकसनादन्यत्रार्थे वर्त्तमानादात्मनेपदं स्यात्। विद्यामादत्ते। अनास्यविहरणे किम्? मुखं \`व्याददाति'। आस्यग्रहणमविवक्षितम्। "उपेयिवाननाश्वान्"(अष्टाoसूo3-2-109)इत्यत्रोपशब्दवत्। तेनेहापन-\`विपादिकां व्याददाति'। पादस्फोटो विपादिका। नदीकूलं व्याददाति। पराङ्गकर्मकादनास्यइति निषेधो नेष्यते। तथा च वार्त्तिकम्-स्वाङ्गकर्मकाच्चेति(काoवाo)स्वमङ्गमिह न तु "अद्रवं मूर्त्तिमत्" इति परिभाषितम्। व्याददते पिपीलिकाः पतङ्गस्य मुखम्। कथन्तर्हि-"व्यादत्ते विहगपतिर्मुखं स्वकीयम्"। कर्त्रभिप्राये भविष्यति। अकर्त्रभिप्रायार्थो ह्ययमारम्भः। एतेन \`मुखं व्यादाय स्वपिति'इत्यत्र \`सुप्त्वा व्यादत्ते' इति व्यत्यासेन प्रयोग इति प्रेत्य भावपरीक्षायां वाचस्पतिग्रन्थोपि व्याख्यातः। आङो ङिद्विशिष्टस्य ग्रहणान्नेह,-\`भिक्षामाददाति'। अत्र स्मृतावाकार इति हरद्त्तः।

 (अष्टाoसूo1-3-21)

 क्रीडोऽनुसम्परिभ्यश्च(अष्टाoसूo1-3-21)। "क्रीडृ विहारे"(भ्वाoपo350)अस्मादात्मनेपदं स्यात् अनुसम्परिभ्यः। चकारादाडः। अनुक्रीडते, सङ्क्रीडते, परिक्रीडते, आक्रीडते। उपसर्गेण समा साहचर्यादनोः कर्मप्रवचनीयान्न। माणवकमनुक्रीडति। माणवकेन सहेत्यर्थः। "तृतीयार्थेः(अष्टाoसूo1-4-85)इत्यनोः कर्मप्रवचनीयसंज्ञा। समोऽकूजने(काoवाo)सङ्क्रीडति शकटम्। "मयास्य सङ्क्रीडति चक्रिचक्रः" इति श्रीहर्षः। कथं तर्हि-"क्रीडते नागराजः" इति। अपप्रयोग एवायमित्याहुः। आगमेः क्षमायाम्(काoवाo)ण्यन्तस्येदं ग्रहणम्। आगमयस्व तावत् सहस्व कञ्चित्कालम्, मा त्वरिष्ठा इत्यर्थः। एतेन "यावदागमयतेऽथ नरेन्द्रान्" इति श्रीहर्षप्रयोगो व्याख्यातः। यावत्प्रतीक्षते इत्यर्थात्। शिक्षेर्जिज्ञासायाम्(काoवाo)धनुषि शिक्षते। "शिक्ष विद्योपादाने"(भ्वाoआo506)इत्यस्य नेह ग्रहणण्। अनुदात्तेत्त्वादेव सिद्धत्वात् किन्तु शकेः सन्नन्तस्य। "सनिमीम"(अष्टाoसूo7-4-54)इतीस्। धनुर्विषये ज्ञाने शक्तो भवितुमिच्छतीत्यर्थः। क्रियैव हिशकेर्थं प्रति विषयतयैवान्वेति। भोक्क्तुं शक्नोतीत्यादिदर्शनात्। भोजनविषयकशक्तिमानिति हि तदर्थः। "शकधृवज्ञाग्लाघटरभ"(अष्टाoसूo3-4-65)इति तुमुन्। इह तु ज्ञानं विषयः। ज्ञातुमिति तु न प्रयुज्यते आत्मनेपदेनैव ज्ञानविषयकताया गमितत्त्वात्। न चैवं \`जिज्ञासायाम्' इत्यसङ्गतम्। ज्ञानेच्छा हि तदर्थः। लक्ष्ये तु ज्ञानं शक्तो विषयः। शक्तिस्तु सनर्थभूतायामिच्छायामिति व्याख्यानात्, सत्यम्, ज्ञानविशिष्टायाः शक्तेरिच्छाविषयतया ज्ञातस्यापि विषयतानपायात्। एतावानेव परम्भेदः। इच्छा सन्वाच्या शक्तिस्तु प्रकृत्यर्थः। तस्यास्तु ज्ञानविषयकत्वमात्मनेपदेन द्योत्यतइति। आशिषि नाथः(काoवाo)अनुदात्तेत्त्वादेव सिद्धे नियमार्थं वार्तिकम्-"अशिष्येव" इति। न चैवमनुदात्तेत्वं व्यर्थमिति वाच्यम्। तस्य \`नाथने' इति युजर्थत्वात्। \`सर्पिषो नाथते'। "आशिषि नाथः"(अष्टाoसूo2-3-55)इति कर्मणि षष्ठी। \`सर्पिर्मे भूयादित्याशास्ते' इत्यर्थः। कथं तर्हि-"नाथसे किमु पतिं न भूभृताम्"(किo13-59)इति भारविः। उच्यते-नाधसे इति पाठः। तवर्गचतुर्थस्थाने लिपिप्रमादाद् द्वितीयः पठ्यते। अत एव काव्यप्रकाशे च्युतसंस्कृतेरुदाहरणम्--

 "तत्पल्ली पतिपुत्रि कुञ्जरकुलं कुम्भाभयाभ्यर्थना-

 दीनं त्वामनुनाथते कुच्युगं पत्रावृतं मा कृथाः'।

 (काoप्रo7-5)इति।

 "अनुनाथति स्तनयुगम्" इति तु पठनीयमिति तत्रैवोक्तम्। अत्रापि धकारो वा पाठ्यः। हरतेर्गतताच्छल्ये(काoवाo)गतं प्रकारः। पैतृकमश्वा अनुहरन्ते। मातृकं गावोऽनुहरन्ते। पितुर्मातुश्चागतं प्रकारं सततं परिशीलयनतीत्यर्थः। "ऋतष्ठञ्"(अष्टाoसूo4-3-78)"इसुसुक्तान्तात्कः"(अष्टाoसूo7-3-51)। गतताच्छील्ये किम्? मातुरनुहरति। सादृश्यमात्रमिह विवक्षितं न तु प्रकारताच्छील्यम्। किरतेर्हर्षजीविकाकुलायकरणेषु(काoवाo)विक्षेपार्थः किरतिः। हर्षादयस्तु विषयत्वेनोपात्ताः। तत्र हर्षो विक्षेपस्य कारणं जीविकाकुलायकरणे तु फलम्। एष्वेवार्थेषु "अपाच्चतुष्पात्"(अष्टाoसूo6-1-142)इति सुड्विधीयते। अपस्किरते वृषो वृष्टः, कुक्कुटो भक्षार्थी, श्वा आश्रयार्थी च। हर्षादिष्विति किम्?\`अपाकिरति कुसुमम्'। इहात्मनेपदसुडागमौ न भवतः। हर्षादिमात्रसत्वे तु यद्यपि तङ् प्राप्नोति, तद्विधौ चतुष्पाच्छकुनिकर्तृकत्वस्य निमित्तत्वेनानुपादानात्, तथापि शब्दशक्तिस्वाभाव्यात्सुटा सह समानविषयोऽयं तङ्। तेन गजोऽपकिरति इत्येव भवतीत्याहुः। आङि नुप्रछ्‌व्योः(काoवाo)आनुते। उत्कण्ठापूर्वं शब्दं करोतीत्यर्थः। "णु स्तुतौ"(भ्वाoपo1035)अदादिः। आपृच्छते। "प्रच्छ ज्ञीप्सायाम्"(तुoपo1414)तुदादिः। "ग्रहिज्या"(अष्टाoसूo6-1-16)इति सम्प्रसारणम्। "शप उपालम्भने" "शप आक्रोशे"(भ्वाoउo1000)इति स्वरितेत्। तस्मादात्मनेपदमकर्तृगेऽपि फले वक्त्वयं शपथरूपेर्थे। \`देवदत्ताय शपते' त्वत्पादौ स्पृशामि नैतन्मया कृतमित्येकं रूपं शपथं करोतीत्यर्थः। "श्लाघन्हूङ्स्थाशपाम्'(अष्टाoसूo1-4-34)इति सम्प्रदानसंज्ञा। ज्ञीप्स्यमाने-विवदन्ते। तद्यथा-"यस्मै आख्यायते स सम्प्रदानम्" इत्येके। "य आख्यायते सः" इत्यन्ये। कथं तर्हि-

 "नीवीम्प्रति प्रणिहिते तु करे प्रियेण

 सख्यः शापामि यदि किञ्चिदपि स्मरामि"। इति॥

 अत्राद्दुः-\`स्वाशयं प्रकाशयामि' इत्येतावदिह विवक्षितं न तु शपथ इति।

 (अष्टाoसूo1-3-22)

 समवप्रविभ्यः स्थः(अष्टाoसूo1-3-22)। एभ्यस्तिष्ठतेः प्रग्वत्। सन्तिष्ठते, अवतिष्ठते, प्रतिष्ठते, वितिष्ठते। आङः प्रतिज्ञायामुपसंख्यानम्(काoवाo)\`शब्दं नित्यमातिष्ठते' नित्यत्वेन प्रतिजातीते इत्यर्थः। वृत्तौ तु \`अस्ति सकारमातिष्ठते' \`गुणवृद्धी आगमा वा तिष्ठवे, इत्युदाहृतम्। अस्यार्थः-आपिशलिर्हि "अस भुव"

(अoपo1065)इति न पठति किं तु सकारमात्रम्। स्तः सन्तीत्युदाहरणम्। \`अस्ति' \`आसीत्' इत्यादिसिद्धये तु अडाटावागमौ प्रतिजानीते। तावेव गुणवृद्धीति।

 (अष्टाoसूo1-3-23)

 प्रकाशनस्थेख्ययोश्च(अष्टाoसूo1-3-23)। तिष्ठतेरेतयोरर्थयोरात्मनेपदं स्यात्। गोपी कृष्णाय तिष्ठते। स्वाभिप्रायं मकाशयतीत्यर्थः। "श्लाघह्‌नूङ"(अष्टाoसूo34)इति सम्प्रदानत्वम्। "संशच्य कर्णादिषु तिष्ठते यः"(किo3-14)कर्णादीन्निर्णेतृत्त्वेनाश्रयतीत्यर्थः। स्थेयो विवादपदनिर्णेता तिष्ठतेस्मिन्निति व्युत्पत्तेः। वृत्तौ तु \`तिष्ठन्त्यस्मिन्' इति प्रयुक्तम्। तत्र प्रकरणाच्चिदिना विवादपदनीर्णेतुः प्रतीतिर्न तु शाब्दीत्यभिप्रायेण परस्मैपदं बोध्यम्। "कृत्यल्युटोबहुलम्"(अष्टाoसूo3-3-113)इति अधिकरणे "अचो यत्"(अष्टोoसूo3-1-17)।

 (अष्टाoसूo1-3-24)

 उदोनूर्ध्वकर्मणि(अष्टाoसूo1-3-24)। उत्पूर्वात्तिष्ठतेरनुर्ध्वत्त्वविशिष्टे परिस्पन्दे वर्त्तमानादात्मनेपदं स्यात्।

 "उत्तिष्ठमानस्तु परो नोपेक्ष्यः पथ्यमिच्छता"।(शिo2-10)

 अनूर्ध्वेति किम्? "जवेन पीठादुदतिष्ठदच्युत-"(शिo1-12)। इह क्रियाया अनूर्ध्वत्वं नाम उपरिदेशसंयोगफलकत्त्वाभावः। यद्यपि "उदोऽनूर्ध्व" इत्युक्तेरनूर्ध्वताविशिष्टक्रियावाचकत्वं लभ्यत एव धातोः क्रियावाचित्वाव्यभिचारात्तथापि लोकप्रसिद्धपरिस्पन्दात्मककर्मपरिग्रहार्थं कर्मपदम्। तेनेह न-\`अस्माद् ग्रामाच्छतमुत्तिष्ठति'। उत्पद्यत इत्यर्थः। तथा च "उद ईहायाम्"(काoवाo)इति वार्त्तिकं सौत्रकर्मपदसिद्धार्थकथनपरम्।

 (अष्टाoसूo1-3-25)

 उपान्मन्ऊकरणे(अष्टाoसूo1-3-25)। मन्त्रकरणं कारकविशेयत्र तस्मिन्नर्थे वर्त्तमानादुपपूर्वकात्तिष्ठतेरात्मनेपदं स्यात्। आग्नेयऽग्नीध्रमुपतिष्ठते, ऐन्द्र्या गार्हपत्यमुपतिष्ठते। मन्त्रकरणे किम्? भर्तारमुपतिष्ठति यौवनेन। उपाद्देवपूजासङ्गतिकरणमित्रकरणपथिष्विति वाच्यम्।(काoवा)देवपूजायां आदित्यमुपतिष्ठते। कथं तर्हि-

 "स्तुत्यं स्तुतिभिरर्थ्याभिरुपतस्थे सरस्वती"(रo4-6)इति।

 देवतात्त्वारोपाद्भविष्यति। महीपतेदेवतांशत्त्वाद्वा। सङ्गतकरणेरथिकानुपतिष्ठते। उपश्लिष्यतीत्यर्थः। एवं गङ्गा यमुनामुपतिष्ठते इति। मित्रकरणन्तूपश्लेषं विनाऽपि भवति। रथिकानुपतिष्ठते। अयं पन्थाः स्रुघ्नमुपतिष्ठते। प्राप्नोतीत्यर्थः। वा लिप्सायामिति वक्तव्यम्। (काoवाo)भिक्षुको ब्राह्मणमुपतिष्ठते, उपतिष्ठति वा, लिप्सया हेतुभूतया उपगच्छतीत्यर्थः।

 (अष्टाoसूo1-3-26)

 अकर्मकाच्च(अष्टाoसूo1-3-26)। उपपूर्वकात्तिष्ठतेरकर्मकादात्मनेपदं स्यात्। भोजनकाले उपतिष्ठते। सन्निधत्ते इत्यर्थः।

 (अष्टाoसूo1-3-27)

 उद्विभ्यां तपः(अष्टाoसूo1-3-26)। आभ्यां तपतेरकर्मकादात्मनेपदं स्यात्। उत्तपते, वितपते। दीप्यत इत्यर्थः। स्वाङ्गकर्मकाच्चेति वक्तव्यम्(काoवाo)। स्वमङ्गं स्वाङ्गम्। नतु "अद्रवम्" इति परिभाषितम्। उत्तपदे, वितपते पाणिम्। अकर्मकात्स्वाङ्गकर्मकादित्युक्तेः स्वमङ्गं स्वाङ्गमिति व्याख्यानाच्च नेह-\`देवदत्तो यज्ञदत्तस्य पाणिमुत्तपति'। सन्तापयतीत्यर्थः। सुवर्ममुत्तपति। सन्तापयति विलापयति वेत्यर्थः। उद्धिभ्यां किम्? निष्टपति। "निसस्तपतावनासेवने"(अष्टाoसूo8-3-102)इति मूर्धन्यः।

 (अष्टाoसूo1-3-28)

 आङो यमहनः(अष्टाoसूo1-3-28)। आङ्पूर्वाब्यामकर्मकाभ्यां स्वाङ्गकर्मकाभ्याञ्च यमिहनिभ्यामात्मनेपदं स्यात्। आयच्छते, आहते। आयच्छते पाणिम्। आहते शिरः। नेह-परस्य शिर आहन्ति। कथं तर्हि "आजघ्ने विषमविलोचनस्य वक्षः"(किo170-63)इति भारविः। अत्र केचित्-\`आज' इति पदं छित्वा \`घ्ने' इति भावे क्विपि चतुर्थ्येकवचनान्तमुक्त्वा घ्ने हन्तुं आज जगामेति व्याचख्युः, तन्न। अर्जेर्लिटि विभावेन \`विवाय' इति सिद्धान्तात्। अन्ये तु विषमविलोचनस्य समिपमेत्य स्वं वक्षमास्फालितवानित्यर्थः। मल्लो ह्युत्साहाविष्करणाय स्वं वक्षमास्फालयतीत्याहुः। भागवृत्तौ तु प्रमाद एवायमित्युक्तम्।

 (अष्टाoसूo1-3-29)

 समोगम्यृच्छिभ्याम्(अष्टाoसूo1-3-29)। सम्पूर्वाभ्यामकर्मकाभ्यां गम्यृच्छिभ्यामात्मनेपदं स्यात्। सङ्गच्छते, समृच्छिष्यते। अकर्मकाभ्यां किम्? ग्रामं सङ्गच्छति। कथन्तर्हि "तच्चैक्यं समगच्छत" इति आर्पत्वात्। यद्वा-चातुर्वर्ण्यादित्वात्स्वार्थे ष्यञ्। एकं समपद्यतेत्यर्थः। विदिपृच्छिस्वरतीनामुपसङ्ख्यानम्(काoवाo) विदेर्ज्ञानार्थस्येह ग्रहणम्। परस्मैपदिभ्यां साहचर्यात् न लाभार्थस्य। स हि स्वरितेत्त्वादुभयपदी। सत्ताविचारणार्थयोस्त्वनुदात्तेत्वादात्मनेपदं सिद्धमेव। संवित्ते, संविदाते, संविदते। सम्पृच्छते, संस्वरते। अर्त्तिश्रुदृशिभ्यश्चेति वक्तव्यम्(काoवाo)। \`अर्त्ति' इतिभ्वादिजुहोत्यादी द्वावपि गृह्येते। "सर्त्तिशास्ति"(अष्टाoसूo3-1-56) इत्यङ्‌विधौ तु शास्तिना लुप्तविकरणेन साहचर्याज्जुहोत्यादेरेव ग्रहणम्। परस्मैपदेषु इति तूत्तरार्थमनुवर्तमानमपि योगविभागसामर्थ्यादङ्‌विधौ न सम्बध्यते। तेन \`मासमृत' \`मासमृषातां' \`मासमृषत' इति भाष्यं-भ्वाद्यभिप्रायेण। \`समारत' \`समारेतां'\`समारन्त' इति वृत्तिस्तु जुहोत्याद्यभिप्रायेण योज्या। संशृणुते सम्पश्यते। "रक्षांसीति पुराऽपि संशृणुमहे" इति मुरारिप्रयोगस्तु चिन्त्यः। अकर्मकादित्यनुवृत्तेः। वृत्तिकारस्तु "समो गम्यृच्छिप्रच्छिस्वरत्यर्त्तिश्रुविदिभ्यः" इति पठित्वा "दृशेश्च" इति वक्तव्यरूपेण पपाठ। तत्र वार्त्तिकानुपूर्वीभङ्गे केषाञ्चिदेव सूत्रे प्रेक्षेपे दृशेश्च तद्वहिष्कारे बीजं न पश्यामः। अथास्मिन्नकर्मकाधिकारे ये सकर्मका हनिगमिप्रभृतयस्तेषां कथमकर्मकता। उच्यते-

 "धातोरर्थान्तरे वृत्तेर्धात्वर्थेनोपसङ्ग्रहात्।

 प्रसिद्धेरविवक्षातः कर्मणोकर्मिका क्रिया"॥

 \`वहति भारम्' इति प्रापणे सकर्मको वहिः। स्पन्दने त्वकर्मकः। \`वहन्ति नद्यः' इति। प्राणविंशिष्टं धारणं जीवतिराह। गात्रविशिष्टं विक्षेपञ्च नृत्यतिः। अतो द्वावप्यकर्मकौ। प्रसिद्धोर्यथा-\`मेघो वर्षति' इति। कर्मणोऽविवक्षातो यथा-"हितान्न यः संशृणुते स किं प्रभुः"(किंo1-5)। "उपसर्गादस्यत्यूह्योर्वा" (काoवाo)इति वक्तव्यम्। इति आरभ्याकर्मकादिति न सम्बध्यते। निरस्यति, निरस्यते। समूहति, समूहते। उपसर्गात्किम्? अस्यति, ऊहते। अनुदात्तेत्त्वादात्मनेपदी। कथन्तर्हि "अनुक्तमप्यूहति पण्डितो जनः "इत्यादि। चक्षिङो ङित्करणेनानुदात्तेत्त्वलक्षणस्यात्मनेपदस्यानित्यताज्ञापनात्समाधेयम्।

 (अष्टाoसूo1-3-30)

 निसमुपविभ्यो ह्वः(अष्टाoसूo1-3-30)। स्पष्टोर्थः। निह्वयते। अकर्त्रभिप्रायार्थं सूत्रम्। स्यादेतत्--\`निह्वास्यते' इतायाद्युदाहरणमस्तु न तु \`निह्वयते' इति। आकारान्तस्य सूत्रे उपादानात्। एकारान्तस्य ग्रहणाभावात्। नहि विकृतिः प्रकृतिं गृह्णातीति चेत्? उच्यते-आकारान्तादपि कथमभ्युपैषि। नहि \`ह्वः' इति सूत्रे आकारविशिष्टः पठितः। प्रयोगसमवायिनां वाचकतेति सिद्धान्तरीत्या \`ह्वा' इति वान्तस्य आकारान्तमर्थः। \`दध्ना' इत्यत्र नान्तस्य दधी वेति यदि तर्हि वान्तस्यैव एकारान्तनर्थ इत्यपि तुल्यम्। प्रकियादशायां हि एकारान्तानुकरणे लक्षमवशादात्वं न तु आकारान्त इहानुकार्यः। तस्मान्न किञ्चिदिहानुपपन्नम्। यत्तु न्यासकृतोक्तं "नव्यो लिटि"(अष्टाoसूo6-1-46)इत्यात्वनिषेधके सूत्रे कृतात्वस्य \`व्य' इत्यस्य निर्देशाज्ज्ञापकाद्विकृतिरपि प्रकृतिं गृह्वातीति। सोयमस्थाने संरभ्भः। उक्तरीत्या पूर्वपक्षस्य शिथिलत्वात्। "एरनेकाचः"(अष्टाoसूo6-4-82) "ओः सुपि"(अष्टाoसूo6-4-83)इत्यादावपि विकृतिग्रहणे \`शिशयिषत' इत्यादावपि यणापत्तेः। विकृतेः प्रकृतिग्राहकत्वे \`विश्वराजौ' इत्यत्रापि "विश्वस्य वसुराटोः"(अष्टाoसूo6-3-128)इति दीर्घप्रसङ्गात्। \`तुरासाहम्' इत्यादौ मूर्धन्यप्रसङ्गाच्चेति दिक्।

 (अष्टाoसूo1-3-31)

 क्ष्पर्धायामाङः(अष्टाoसूo1-3-31)। आङ्पूर्वात् ह्वयतेरात्मनेपदं स्यात्स्पर्धाया विषये। मल्लमाह्वयते। स्पर्धमानस्तस्याव्हानङ्करोतीत्यर्थः। स्पर्धायां किम्? पुत्रमाव्हयति। यद्यपि स्पर्धायामप्ययं धातुः पठ्यते तथापि आङ्पूर्वकस्तत्र न वर्त्तते किं तु शब्दने। अत एव स्वर्धायां विषये अयं विधिरिति व्याख्यातम्।

 (अष्टाoसूo1-3-32)

 गन्धनावक्षेपणसेवनसाहसिक्यप्रतियत्नप्रकथनोपयोगेषु कृञः(अष्टाoसूo1-3-32)। सप्तस्वर्थेषु कृञ आत्मनेपदं स्यादकर्तृगेपि फले। गन्धनमिह सूचनम्। तथाहि-"गन्ध अर्दने"(चुoआo1685) अर्दहिंसायाम्"(चुoउo1829)इति च चुरादौ पाठाद्गन्धनं हिंसा। सूचनमपि वधबन्धादिकरणत्वाद्धिंसेति स एवेह गन्धनशब्दार्थः। उत्कुरुते सूचयतीत्यर्थः। अवक्षेपणं भर्त्सनम्। श्वयेनो वर्तिकामुदाकुरुते भर्त्सयते इत्यर्थः। हरिमुपकुरुते सेवत इत्यर्थः। सहसा वर्त्तते साहसिकः। "ओजः सहोम्भसा वर्त्तते(अष्टाoसूo4-4-27)इति ठक्। तस्य कर्म साहसिक्यम्। ष्यञ्। परदारान्प्रकुरुते तेषु सहसा प्रवर्त्तत इत्यर्थः। प्रतियत्ने-एधो दकस्योपस्कुरुते। "अवोदैधौध्म"(अष्टाoसूo6-4-29)इति निपातः। समाहारद्वन्द्वः। कृञः प्रतियत्ने"(अष्टाoसूo2-3-53)इति षष्ठी। "उपात्प्रतियत्न"(अष्टाoसूo6-1-139)इत्यादिना सुट्। तस्य गुणान्तराधानं करोत्यर्थः। गाथाः प्रकुरुते। प्रकर्षेण कथयतीत्यर्थः। उपयोगः समीचीनो विनियोगः। शतं प्रकुरुते। धर्मार्थं विनियुङ्क्त इत्यर्थः। एषु किम्? कटं करोति।

 (अष्टाoसूo1-3-33)

 अधेः प्रसहने(अष्टाoसूo1-3-33)। अधिपूर्वात्कृञः प्राग्वदभिभवेक्षमायाञ्च। "षह मर्षणे"(भ्वाoआo852)अभिभवे चेति पाठात्। ये तु "अभिभवे छन्दसि" इति पठन्ति तेषामपि छन्दसीति प्रायोवाद इति हरदत्तः तमधिचक्रे। अभिभूतवान् सोढवान्वेत्यर्थः। एतेन "भ-1--1."भवादृशाश्चेदधिकुर्वते रतिं"(किo1-43)इति पाठः। स च मल्लिनाथेन रतिं सन्तोषं अधिकुर्वते स्वीकुर्वते चेत् इति व्याख्यातः। तेनैव च "अत्र प्रसहनस्यासङ्गतेरधिपूर्वात् करोतेः "अधेः प्रसहने"(अष्टाoसूo1-3-33)इत्यात्मनेपदं न भवति। प्रसहनं परिभवः इति काशिका। तथाऽप्यस्याः कर्त्रभिप्रायविवक्षायामव प्रयोजकत्वात्। कर्त्रभिप्राये "स्वरितञितः"(अष्टाoसूo1-3-72)इत्यात्मनेपदं प्रसिद्धम्" इत्युक्तम्।- वादृशाश्चेदधिकुर्वते परान्'(किo1-43)इति भारविप्रयोगोऽपि व्याख्यातः। क्षमन्ते इत्यर्थात्।

 (अष्टाoसूo1-3-34)

 वे) शब्दकर्मणः(अष्टाoसूo1-3-34)। विपूर्वात्कृञ आत्मनेपदं स्यात् शब्दश्चेत्कर्म कारकं भवति। स्वरान्विकुरुते। उच्चारयतीत्यर्थः। शब्दकर्मणः किम्? चित्तं विकरोति कामः।

 (अष्टाoसूo1-3-35)

 अकर्मकाच्च(अष्टाoसूo1-3-35)। वेः कृञोकर्मकात्प्राग्वत्।

 "हीनान्यनुपकर्तॄणि प्रवृद्धानि विकुर्वते"।

 (अष्टाoसूo1-3-36)

 सम्माननोत्सञ्जनाचार्यकरणज्ञानभृतिविगणनव्ययेषु नियः(अष्टाoसूo1-3-36)। एषु बोधनीयेषु नयतेरात्मनेपदं स्यात्। तत्रोत्सञ्जनज्ञानविगणनव्यया नयतेर्वाच्याः। इतरे प्रयोगोपाधयः। तथाहि आचार्यः शास्त्रे नयते। शास्त्रीयसिद्धान्तानुपपत्तिभिः स्थिरीकृत्य शिष्येभ्यः प्रापयतीत्यर्थः। ते च शिष्या युक्तिभिर्निश्चाय्यमानाः सम्मानिता भवन्ति तदीयाभिलाषितार्थसम्पादनात्। तथा चात्र नयतेः प्रापणमेवार्थः। शिष्यसम्माननन्तु तदीयं फलं सत्प्रयोगोपाधिः। उत्सञ्जनेदण्डमुन्नयते। उत्क्षिपतीत्यर्थः। आचार्यकरणे-माणवकमुपनयते। विधिना आत्मसमीपप्रापणमिह नयतेरर्थः। तत्फलं माणवकसंस्कारः। तस्य कर्तृगामित्वाभावादप्राप्तमात्मनेपदं आचार्यकरणे विधीयते उपनयनपूर्वकेणाध्यापनेन हि कश्चिदतिशयोध्यापके जन्यते। स एवाचार्यशब्दप्रवृत्तिनिमित्तम्।

 "उपनीय ददद्वेदमाचार्यः स उदादृतः"(याoस्मृo1-34)

 इत्यपि अतिशयविशेषपरिचायकपरम्। तथा चाचार्यकरणं फलीभूतं प्रयोगौपाधिः। न च तस्य कर्तृगामित्त्वादात्मनेपदं सिद्धमेवेति वाच्यम्। नहि तदुपनयनक्रियायाः साक्षात्फलं किन्तूपनयनपूर्विकाया अध्यापनक्रियायाः। प्रयोगोपाधित्त्वं तु परम्परया फलीभूतस्याप्यस्तीति दिक्। "विनिन्युरेनं गुरवो गुरुप्रियम्" इत्यत्र तु आचार्यकरणस्याविवक्षितत्वान्न तङ्। विवक्षा हि स्वायत्तेति "उपज्ञेपक्रमं तदाद्याचिख्यासायाम्"(अष्टाoसूo2-4-21)इतीच्छासना ज्ञापितम्। ज्ञानेतत्त्वं नयते। निश्चिनोतीत्यर्थः। भृतिर्वेतनम्। कर्मकरानुपनयते। भृतिदानेनात्मसमीपं प्रापयतीत्यर्थः। विगणनमृणादेर्निर्यातनम्। करं विनयते। राजदेयं भागं शोधयति। निर्यातयतीत्यर्थः। व्ययो धर्मादौ विनियोगः। शतं विनयते। धर्मार्थं विनियुङ्क्त इत्यर्थः। एषु किम्? घटं नयति।

 कर्तृस्थे चाशरीरे कर्मणि(अष्टाoसूo1-3-23)। नियः कर्तृस्थेकर्मणि यदात्मनेपदं प्राप्तं तच्छरीरावयवभिन्ने एव स्यात्। शरीरशद्बेन तदवयवो लक्ष्यते। शरीरतादात्म्यापन्नस्य कर्तृतया शरीरस्य तत्स्थत्त्वासम्भवात्। अवयवानान्तु सम्बन्धविशेषेण तत्स्थत्त्वस्यानुभवात्। अत एव हि "करादि पुरुषत्त्वव्याप्यम्" इत्युद्धोषः। क्रोधं विनयते। स्वकीयं क्रोधमपगमयतीत्यर्थः। क्रोधापनयनफलस्य चित्तप्रसादादेः कर्तृगतत्वात् "स्वरितञितः"(अष्टाoसूo1-3-72)इति सूत्रेण सिद्धे नियमार्थमिदम्। तेनेह न-गडुं विनयति। कथन्तर्हि "विगणय्य नयन्ति पौरुषं विजितक्रोधरया जिगीषवः"(किo2-35)इति भारविः। कर्त्रभिप्रायत्त्वाविवक्षायां भविष्यति। केचित्तु अपनयने वर्त्तमानादनेनात्मनेपदं विधीयते। इह तु करोत्यर्थे प्राप्त्यर्थे वा वर्त्तते। धातूनामनेकार्थत्त्वादित्याहुः।

 (अष्टाoसूo1-3-38)

 वृत्तिसर्गतायनेषुक्रमः(अष्टाoसूo1-3-38)। क्रम आत्मनेपदं स्यादप्रतिबन्धोत्साहस्फीततासु। वृत्तौ-ऋच्यस्य क्रमते बुद्धिः। न प्रतिहन्यत इत्यर्थः। सर्गे-व्याकरणाध्ययनाय क्रमते। उत्सहत इत्यर्थः। "सृजतेरुत्साहार्थता येनेन्द्रलोकावजयाय सृष्टः" इत्यादौ प्रसिद्धा। तायने क्रमन्तेस्मिन् शास्त्राणि। स्फीतीभवन्तीत्यर्थः। "तायृसन्तानपालनयोः"(भ्वाoआo489)इत्यस्माल्युटि \`तायनम्'इति रूपम्।

 (अष्टाoसूo1-3-39)

 उपपराभ्याम्(अष्टाoसूo1-3-39)। वृत्त्यदिषूपपराभ्यामेव क्रमेरात्मनेपदं स्यान्न तृपसर्गान्तरपूर्वात्। उपक्रमते। आभ्यामेवेति नियमान्नेह-सङ्क्रामति। वृत्त्यादिष्वित्येव। नेह-उपक्रामति पराक्रामति।

 (अष्टाoसूo1-3-40)

आङ उद्गमने(अष्टाoसूo1-3-40)। आङ्पूर्वत्क्रमेरुद्गमने वर्त्तमानादात्मनेपदं स्यात्। आक्रमते आदित्यः। उदयत इत्यर्थः। ज्योतिरुद्गमन इति वाच्यम्(काoवा)। नेह-आक्रामति धूमो हर्म्यतलात्। भाष्ये तु \`हर्म्यतलम्' इति पठ्यते। तत्रोद्गमनपूर्विकायां व्याप्तौ क्रमिर्द्रष्टव्यः न तृद्गमनमात्रे अकर्मकतापत्तेः। कथन्तर्हि "नभः समाक्रामति चन्द्रमाः क्रमात्" इति। उच्यते-व्यप्तिविह क्रमिर्वर्त्तते न तूद्गमने।

 (अष्टाoसूo1-3-41)

 वेः पादविहरणे(अष्टाoसूo1-3-41)। विपूर्वात्क्रमेः पादविहरणे वर्त्तमानादात्मनेपदं स्यात्। साधु विक्रमते वाजी। पादविहरणं पदविक्षेपः। यद्यपि क्रमिस्तत्रैवार्थे पठ्यते तथापि धातुनामनेकार्यत्त्वात्सूत्रेर्थोपादानम्। तेनेह न-विक्रामत्यजिनसन्धिः द्विधाभावति स्फुटतीत्यर्थः।

 (अष्टाoसूo1-3-42)

 प्रोपाभ्यां समर्थाभ्याम्(अष्टाoसूo1-3-42)। तुल्यार्थाभ्यां प्रोपाभ्यां क्रमेरात्मनेपदं स्यात्। समस्तुल्योऽर्थो ययोरिति विग्रहे शकन्ध्वादित्त्वात्पररूपं सशब्द एव वा तुल्योर्थो बोध्यः। प्रारम्बेऽनयोस्तुल्यार्थता। प्रक्रमते, उपक्रमते। आरभते इत्यर्थः। समर्थाभ्यां किम्? प्रकामति गच्छतीत्यर्थः। उपक्रामति। आगच्छतीत्यर्थः। "उपपराभ्याम्"(अष्टाoसूo1-3-39)इति तु नेह प्रवर्त्तते। तत्र वृत्त्यादिग्रहणानुवृत्तेरुक्तत्वात्। इह च वृत्त्यादेरविवक्षणात्।

 (अष्टाoसूo1-3-43)

 अनुपसर्गाद्वा(अष्टाoसूo1-3-43)। अनुपसर्गात्क्रमेरात्मनेपदं वा स्यात्। क्रमते। "उपपराभ्याम्"(अष्टाoसूo1-3-39)इत्यस्य नियमार्थत्वाद्बृत्यादिसूत्रमनुपसर्गविषयकमेव। तेन वृत्त्यादौ नायं विकल्पः। तस्मादप्राप्तविभाषैवेयम्।

 (अष्टाoसूo1-3-44)

 अपन्हवे ज्ञः(अष्टाoसूo1-3-44)। अपलापे वर्त्तमानाज्जानातेरात्मनेपदं स्यात्। शतमपजानीते अपलपतीत्यर्थः।

 (अष्टाoसूo1-3-45)

 अकर्मकाच्च(अष्टाoसूo1-3-45)। अकर्मकाज्जानातेरात्मनेपदं स्यात्। सर्पिषो जानीते। सर्पिषा उपायेन प्रवर्त्तत इत्यर्थः। "ज्ञोविदर्थस्य"(अष्टाoसूo2-3-51)इति करणे षष्ठी। \`अकर्मकात्' इत्यस्य स्थाने \`सकरणात्' इत्येव तु नोक्तम्। 'स्वरेण पुत्रंजानाति" इत्यत्रातिव्याप्तेः।

 (अष्टाoसूo1-3-46)

 सम्प्रतिभ्यामनाध्याने(अष्टाoसूo1-3-46)। आभ्यां जानातेरात्मनेपदं स्यादनाध्याने। शतं सञ्जानीतो। अवेक्षत इत्यर्थः। शतम्प्रतिजानीते। अङ्गीकरोतीत्यर्थः। अनाध्याने किम्? मातुः सञ्जानाति। उत्कण्ठापूर्वं स्मरतीत्यर्थः। "अधीगर्थ"(अष्टाoसूo2-3-52)इति कर्मणि षष्ठी। ननु तत्र "शेषे" इत्यनुवर्त्तते तेनात्र कर्मणः शेषत्वेन विवक्षितत्त्वात् "अकर्मकाच्च"(अष्टाoसूo1-3-45)इति पूर्वेण प्राप्नोति, अत्राहुः-\`अनाध्याने' इति विभज्यते। स चोभयोर्योगयोः शेषः तेनाध्याने पूर्वेणापि न भवतीति।

 (अष्टाoसूo1-3-47)

 भासनोपसम्भाषाज्ञानयत्नविमत्युपमन्त्रणेषु वदः(अष्टाoसूo1-3-47)। एष्वर्थेषउ वदेरात्मनेपदं स्यात्। अत्रोपसम्भाषोपमन्त्रणे धातोर्वाच्ये। इतरे प्रयोगोपाधयः। भासनन्दीप्तिः। शास्त्रे वदते। भासमानो ब्रवीतीत्यर्थः। भासनं हेतुभूतं सद्धिशेषणं शिष्यैः स्तूयमानो हि भासते। तथा चोपर्युपरि शास्त्रार्थप्रतिभासात्सुष्ठूक्तिर्निर्वहति। तेजोभङ्गे तु न शक्नुयाद्वदितुमिति भावः। उपसम्भाषो उपसान्त्वनम्। कर्म्मकरानुपवदते। उपसान्त्वयतीत्यर्थः। ज्ञाने-सास्त्रे वदते। उक्तिविषयकज्ञानवानिति फलितोर्थः। यत्नः उत्साहः। क्षेत्रे वदते। तद्विषयकमुत्साहमाविष्करोतीत्यर्थः। अत्राविष्क्ररणरूपस्व वदत्त्यर्थस्य यत्नः कर्मेत्याहुः। विशिष्टोऽत्र वदतेर्थं इत्यपि सुवचम्। विमतौ-क्षेत्रे विवदन्ते। विमत्या हेतुभूतया नानाविधं भाषन्त इत्यर्थः। उपमन्त्रणम् उपच्छन्दनम्। कुलभार्यामुपवदते। स्वाभिलषिते प्रवर्त्तयितुं प्रार्थयत इत्यर्थः। एष्विति किम्? यत्किञ्चिद्वदति।

 (अष्टाoसूo1-3-48)

 व्यक्तवाचां समुच्चारणे(अष्टाoसूo1-3-48)। मनुष्यादीनां सम्भूयोच्चारणे वदेरात्मनेपदं स्यात्। सम्प्रवदन्ते ब्राह्मणाः देवा वा। यद्यपि वद धातुर्व्यक्तायामेव पठ्यते, तथापि "व्यक्तवाचाम्" इत्युपादानसामर्थ्याद्येषां प्रसिद्धतरं व्यक्तवाक्यन्तदेवेह गृह्यते। तेन शुकसारिकादीनां समुच्चारणे न भवति। "वरतनु सम्प्रवदन्ति कुक्कुटाः"। नन्विहतनुशब्दस्य ह्रस्वान्तत्वे सम्बुद्धौ चेति गुणेन भाव्यं दीर्घान्तत्वे नदीलक्षणः कप् प्राप्नोति? सत्यम्, तनुशब्दः स्त्रीजातौ कविभिः प्रयुज्यते। तस्मात् "ऊङुतः"(अष्टाoसूo4-1-66)इत्यूङि कृते कर्मधारयोऽयमिति हरदत्तः।

 (अष्टाoसूo1-3-49)

 अनोरकर्मकात्(अष्टासूo1-3-49)। अनुपूर्वाद्वदेरकर्म्मकाद्व्यक्तवाग्विषयकादात्मनेपदं स्यात्। अनुवदते कठः कलापस्य। अनुः सादृश्ये। तेन \`कलापस्य' इति तुल्यार्थयोगे शेषलक्षण षष्ठी। अकर्मकादिति किम्? पूर्वोक्तमनुवदति। व्यक्तवाचामित्येव। अनुवदति वीणा।

 (अष्टाoसूo1-3-50)

 विभाषा विप्रलापे(अष्टाoसूo1-3-50)। विप्रलापात्मके व्यक्तवाचां समुच्चारणे वर्त्तमानाद्वदेरात्मनेपदं वा स्यात्। विप्रवदन्ते विप्रवदन्ति वा वैद्याः। गुगपत्परस्परविरोधेन वदन्तीत्यर्थः। विप्रलापे किम्? सम्प्रवदन्ते ब्राह्मणाः। व्यक्तवाचामित्येव। विप्रवदन्ति शकुनयः। समुच्चारण इत्येव। क्रमेण विप्रवदन्ति।

 (अष्टाoसूo1-3-51)

 अवाद्ग्रः(अष्टाoसूo1-3-51)। अवपूर्वाद्गिरतेरात्मनेपदं स्यात्। अवगिरते। अवात्किम्? गिरति। "गृणातेस्त्ववपूर्वस्य प्रयोगो नास्ति अनभिधानात्" इति भाष्यम्।

 (अष्टाoसूo1-3-52)

 समः प्रतिज्ञाने(अष्टाoसूo1-3-52)। सम्पूर्वाद्गिरतेः प्रतिज्ञाने वर्त्तमानादात्मनेपदं स्यात्। शब्दं नित्यं सङ्गिरते। प्रतिजानीत इत्यर्थः। प्रतिज्ञाने किम्? सङ्गिरति ग्रासम्।

 (अष्टाoसूo1-3-53)

 उदश्चरः सकर्मकात्(अष्टाoसूo1-3-53)। उत्पूर्वात्सकर्म्मकाच्चरतेरात्मनेपदं स्यात्। धर्म्ममुच्चरते। उल्लङ्घ्य गच्छतीत्यर्थः। सकर्मकात्किम्? बाष्पमुच्चरति। ुपरिष्टाद्गच्छतीत्यर्थः।

 (अष्टाoसूo1-3-54)

 समस्तृतीयायुक्तात्(अष्टाoसूo1-3-54)। सम्पूर्वाच्चरतेस्तृतीयान्तेन युक्तादात्मनेपदं स्यात्। रथेन सञ्चरते। तृतीयायुक्तात्किम्?

 "उभौ लोकौ सञ्चरसि इमं चामुञ्च देवल"।

 (अष्टाoसूo1-3-55)

 दाणश्च सा चेच्चतुर्थ्यर्थे(अष्टाoसूo1-3-55)। सम्पूर्वाद्दाणस्तृतीयान्तेन युक्तादात्मनेपदं स्यात्सा चेत्तृतीया चतुर्थ्यर्थे। दास्या संयच्छते। कामुकः संस्तयै ददातीत्यर्थः। अशिष्टव्यवहारे चतुर्थ्यर्थे तृतीया वक्तव्या(काoवाo)। एतच्चानेनैव ज्ञाप्यते। यद्वा-इह सूत्रे चेच्छब्दश्चशब्दार्थे। निपातानामनेकार्थत्वात्। सा च चतुर्थ्यर्थे भवतीत्यर्थः। "अशिष्टव्यवहार" इति तु वक्तव्यमेव। भाष्ये त्विदं सूत्रमपि प्रत्याख्यातम्। तथाहि-"यो दास्या सह भूञ्जानस्तया दत्तं स्वयं भुङ्क्ते स्वयञ्च तस्यै ददाति तद्विषयेऽयं प्रयोग इष्यते। तत्र "सहयुक्ते"(अष्टाoसूo2-3-19)इत्येव तृतीया। कर्मव्यतिहारे च तङ्। दानपूर्वके भोगे दाण्धातुर्बोध्यः" इति। नन्वारभ्यमाणे सूत्रे \`सम्प्रयच्छत' इत्यत्र कथं तङ् \`समः' इति पञ्चम्या आनन्तर्यलाभात्। अत्राहुः-\`समः' इति विशेषणषष्ठी तेन पूर्वसूत्रमपि \`अश्वेन समुदाचरते' इत्यादौ प्रवर्त्तत इति दास्या सम्प्रयच्छते इत्युदाहृत्य शिष्टव्यवहारे तु \`ब्राह्मणीभ्यः सम्प्रयच्छति' इति प्रत्युदाहरन् भाष्यकारश्चेह व्याख्याने प्रमाणम्।

 (अष्टाoसूo1-3-56)

 उपाद्यमः स्वकरणे(अष्टाoसूo1-3-56)। उपपूर्वाद्यमेः प्राग्वत् स्वीकारेऽर्थे। भार्यामुपयच्छते। यत्स्वस्य सतो रूपान्तरेण करणं तदिह न गृह्यते कि न्त्वस्वस्य सतो यत्स्वत्वसम्पादनं तदेव। च्विप्रत्ययस्तु सूत्रे न कृतः "समर्थानां प्रथमाद्वा"(अष्टाoसूo4-1-82)इति विकल्पितत्वात्। तेनेह न-स्वं शाटकमुपयच्छतीति। अत्र वृत्तिकारः पाणिग्रहण एवेष्यते। तेनेह न-देवदत्तो यज्ञदत्तस्य भार्यामुपयच्छति। दासीत्वेन रूपेण स्वीकरोतीत्यर्थ इति। एतच्च भाष्यविरुद्धम्। तत्र स्वीकारमात्रे आत्मनेपदस्योक्तत्वात्। तथा च भट्टिः प्रायुङ्क्त--

 "उपायंस्त महास्त्राणि शस्त्राण्यपायंसत जित्वराणि"।

 "नोपायंस्त दशाननः"। "उपायंसत नासवम्" इत्यादि।

 (अष्टाoसूo1-3-57)

 ज्ञाश्रुस्मृदृशां सनः(अष्टाoसूo1-3-57)। सन्नन्तानामेषामात्मनेपदं स्यात्। "अपन्हवे ज्ञः"(अष्टाoसूo1-3-44)इत्यादिभिः सूत्रैर्जानातेरात्मनेपदं विहितं श्रुदृशोरपि "समोगम्यृच्छिभ्याम्"(अष्टाoसूo1-3-29)इत्यत्रोपसङ्ख्यानम्। तस्मिंश्च विषये "पूर्ववत्सनः"(अष्टाoसूo1-3-62)इत्येव सिद्धम्। विषयान्तरेऽनेन विधीयते स्मरतेस्तु अप्राप्त एव विधानम्। धर्मं जिज्ञासते, शुश्रूषते, सुस्मूर्षते, दिदृक्षते।

 (अष्टाoसूo1-3-58)

 नानोर्ज्ञः(अष्टाoसूo1-3-58)। अनुपूर्वाज्जानातेः सन्नन्तादात्मनेपदं न स्यात्। पुत्रमनुजिज्ञासति। अनोः किम्? धर्मं जिज्ञासते। पूर्वसूत्रेण प्राप्तस्यायं निषेधः। "अनन्तरस्य विधिर्वा भवति प्रतिषेधो वा" इति न्यायात्। तथा च सकर्मकस्यैव प्रतिषेध इति फलितम्। पूर्वसूत्रस्य सकर्मकविषयत्वादकर्मकात्तु "पूर्ववत्सनः"(अष्टाoसूo1-3-62)इत्यात्मनेपदे भवत्येव। "अकर्मकाच्च"(अष्टाoसूo1-3-45)इति सूत्रेण केवलाद्विधानात्।
-1--1."ज्ञोविदर्थस्यकरणे'(अष्टाoसूo2-3-41)इत्यनेन षष्ठी।-औषधस्यानुजिज्ञासते औषधेन प्रवर्त्तितुमिच्छतीत्यर्थः।

 (अष्टाoसूo1-3-59)

 प्रत्याङ्भ्यां श्रुवः(अष्टाoसूo1-3-59)। आभ्यां श्रुवः सन्नन्तादात्मनेपदं न स्यात्। प्रतिशुश्रूषति, आशुश्रूषति। उपसर्गग्रहणं चेदम्, परस्परसाहचर्यात्। तेनेह न-देवदत्तं शुश्रूषते। "लक्षणेत्थम्भूत"(अष्टाoसूo1-4-94)इत्यादिना प्रतिः कर्मप्रवचनीयो नोपसर्गः।

 (अष्टाoसूo1-3-60)

 शदेः शितः(अष्टाoसूo1-3-60)। शितः प्रकृतिभूतो यः शदिस्तस्मादात्मनेपदं स्यात्। शीयते, शीयन्ते। शितः किम्? शत्स्यति, अशत्स्यत्। "शेषात्कर्त्तरि'(अष्टाoसूo1-3-78)इति परस्मैपदम्।

 (अष्टाoसूo1-3-61)

 म्रियतेर्लुङ्लिङोश्च(अष्टाoसूo1-3-61)। शितो लुङ्लिङोश्च प्रकृतिभूतो यो म्रियतिस्तत एवात्मनेपदं स्यान्नान्यस्मात्। तत्र शित्प्रकृतित्वं पूर्ववच्छिदुत्पत्तेः प्रागेव योग्यतया बोध्यम्। लुङ्लिङोस्तु सत्यामेवोंत्पत्तौ बोध्यम्। म्रियते, म्रियताम्, अम्रियत, अमृत, मृषीष्ट। नियमः किम्? ममार, मर्त्तासि, मरिष्यति, अमरिष्यत्। ङित्वं तु स्वरार्थम्। मा हि मृत। लुङि "तास्यनुदात्तेत्"(अष्टाoसूo6-1-186)इति ङिल्लक्षणः सार्वधातुकमिघातः। "हि च"(अष्टाoसूo8-1-34)इति तिङि निघातप्रतिषेधः।

 (अष्टाoसूo1-3-62)

 पूर्ववत्सनः(अष्टाoसूo1-3-62)। सनः पूर्वो यो धातुस्तेन तुल्यं सन्नन्तादप्यात्मनेपदे स्यात्। येन निमित्तेन सनः प्रकृतेरात्मनेपदं विधीयते तदेव निमित्तं सना व्यवहितं सदप्यात्मनेपदं प्रवर्त्तयतीत्यर्थः। इह सूत्रे "तेन तुल्यम्'(अष्टाoसूo5-1-115)इति तृतीयान्ताद्वतिर्न तु पञ्चम्यन्तात्, लक्षणाभावात्। यथा च \`ब्राह्मणेन तुल्यं वैश्यादधीते' इत्यत्र ब्राह्मणादिवेति गम्यते तथेहापि पूर्वस्मादिवेति गम्यते। ब्राह्मणापादानकेध्ययने ब्राह्मणशब्दस्य लक्षणया ब्राह्मणापादानकाध्ययनसादृश्यं वैश्यापादानकाध्यापनमिति क्रियासाम्यं दृष्टान्ते निर्वाह्यम्। अन्यथा वतिप्रत्ययायोगात्। यदाह-"तेन तुल्यं क्रिया चेत्"(अष्टाoसूo5-1-115)इति। एवञ्च प्रकृतेऽपि आत्मनेपदबावनस्य तुल्यत्वं बोध्यम्। तदपि निमित्तस्य तुल्यत्वात्तद्द्वारकमिति फलितोर्थः। एतेन \`शब्दोऽनित्यः, कृतकत्वात्। घटवत्' इत्यादि व्याख्यातम्। तत्रापि भवनक्रियायाः साम्यात्। अन्यथा वत्प्रत्ययासाधुतापत्तेः। अत एवानित्यो भवितुमर्हतीति प्राञ्चः प्रयुञ्जते। साध्यपदस्य ज्ञाने लक्षणया ज्ञानयोः साम्यं वाक्यार्थ इति वास्तु। सर्वथापि शब्दघटयोः साम्यार्थं न तु शाब्दमिति दिक्। आसिसिषते, शिशयिषते, निविविक्षते, बुभुक्षते, इत्यादि। इह तु न भवति-शिशत्सति, मुमूर्षति। न ह्योषा शदिम्रियतिव्यक्तिः शितः प्रकृतिः अतो नात्मनेपदनिमित्तम्। कृते हि सनि सन्नन्तमेव शितः प्रकृति। \`शिशयिषते' इत्यादौ तु प्रकृतौ ङित्त्वानपायान्निमित्तातिदेशः सम्भवत्येवेति वैषम्यात्। नन्वेवं \`अनुचिकीर्षति' इत्यत्रातिप्रसङ्गः। गन्धनादेरर्थस्य ञित्वस्य चात्मनेपदनिमित्तस्यातिदेशापत्तेरिति चेन्न। "अनुपराभ्यां कृञः"(अष्टाoसूo1-3-79)इति वचनपर्यालोचनया अनुपूर्वकत्वाभावविशिष्टस्यैवात्मनेपदनिमित्तताध्यवसायात्। अस्तु वा प्राधान्यात्कार्यस्यैवातिदेशः प्राक्सनो येभ्य आत्मनेपदं दृष्टं तेभ्यः सन्नन्तेभ्योपि भवतीति। न चैवं \`शिशत्सति' \`मुमूर्षति' इत्यत्रातिप्रसङ्गः "शदेःशितः"(अष्टाoसूo1-3-60)"म्रियतेर्लुङ् लिङोश्च"(अष्टाoसूo1-3-61)इति सूत्रद्वयेऽपि सनो नेत्यनुवर्त्य वाक्यभेदेन सन्नन्तान्निषेधात्। \`जुगुप्सते' इत्यादौ तु यद्यप्ययमतिदेशो न प्राप्नोति। नित्यसन्नन्तततया प्राक् सन आत्मनेपदादर्शनात्। तथापि "अनुदात्तङितः"(अष्टाoसूo1-3-12)इत्यनेनैवात्मनेपदम्। अवयवे ह्यचारितार्थं लिङ्गं समुदायं विशिनष्टि सामर्थ्यात्। न चैवं \`जुगुप्सति' इत्यादावतिप्रसङ्गः। सनूपर्यन्तविशेषणेन चारितार्थ्ये सति ततोऽप्यदिकविशेषणे प्रमाणाभावात्। नन्वेवं \`गोपयति' \`तेजयति' इत्यादावतिप्रसङ्गः। सन्‌णिचोर्मध्ये कतरद्विशेषणीयं कतरन्नेत्यत्र विनियामकाभावादिति। अत्राहुः-यत्र निन्दादौ सन्निष्यते तदर्थका एवानुदात्तेतः नित्यसन्नन्ताश्चैते। अर्थान्तरे त्वननुबन्धका एव चुरादौ पाठ्याः। अन्यथा निन्दाक्षमादिभ्योन्यत्र यथा णिज् भवति तता लडादिरपि स्यात्।

 (अष्टाoसूo1-3-63)

 आम्‌प्रत्ययवत्कृञोनुप्रयोगस्य।(अष्टाoसूo1-3-63)। आम्‌प्रत्ययो यस्मादित्यतद्‌गुणसंविज्ञानो बहुव्रीहिः। आम्‌प्रकृतिभूतस्य धातोरिवानुप्रयुज्यमानात्करोतेरामनेपदं स्यात्। ञित्त्वादेव सिद्धेऽकर्त्रभिप्रायार्थं सूत्रम्। ईहाञ्चक्रे। नन्वस्य विध्यर्थत्त्वात् \`इन्दाञ्चकार' इत्यादावपि कर्त्रभिप्राये तङ् प्राप्नोति, सत्यम्, पूर्ववदित्यनुवर्त्तते, तत्सामर्थ्याद्वाक्यभेदेन नियमोऽपि क्रियते पूर्ववदेवात्मनेपदं न तु पूर्वविपरीतमपीति। कृञः किम्? ईहामास, ईहाम्बभूव। इह कृञ्‌ग्रहणसामर्थ्यान्न प्रत्याहारग्रहणम्। अतएव च ज्ञापकादनुप्रयोगविधौ प्रत्याहारग्रहणम्।

 (अष्टाoसूo1-3-64)

 प्रोपाभ्यां युजेरयज्ञपात्रेषु(अष्टाoसूo1-3-64)। प्रोपाभ्यांयुजेरयोग इत्यस्मादात्मनेपदं स्यादयज्ञपात्रेषु। प्रयुङ्क्ते, उपयुङ्क्ते। युजिरः स्वरितेतो रुधादेरकर्त्रभिप्रायार्थोऽयं विधिः। "युज समाधौ(रुoउo1445)इति दिवादेस्तु नेह ग्रहणम्। अनुदात्तेत्त्वादेव सिद्धेः। सूत्रे युजरितीकारस्य विवक्षितत्वाच्च। यज्ञपात्रविषयतायास्तत्रासम्भवाच्च। स्वराद्यन्तो पसृष्टादिति वक्तव्यम्(काoवाo)स्वरोच्‌आदिरन्तो वायस्य तादृशेनोपसर्गेण सम्बद्धादित्यर्थः। सम् निस् निर् दुस् दुर् एतद्भिन्नाः सर्वेप्युपसर्गाः सङ्‌गृहीताः। उद्युङ्क्ते, नियुङ्क्ते। अयज्ञपात्रेषु किम्? द्वन्द्वं न्यञ्चिपात्राणि प्रयुनक्ति।

 (अष्टाoसूo1-3-65)

 समः क्ष्णुवः(अष्टाoसूo1-3-65)। सम्पूर्वात्क्ष्णुधातोः प्राग्वत्। "समोगम्यृच्छिभ्याम्'(अष्टाoसूo1-3-29)इत्यतो विच्छिद्य पाठः सकर्मकादपि विधानार्थः। संक्ष्णुते शस्त्रम्।

 (अष्टाoसूo1-3-66)

 भुजोऽनवने(अष्टाoसूo1-3-66)। रक्षणातिरिक्तेऽर्थे वर्त्तमानाद् भुजेः प्राग्वत्। "भुजोऽभक्षणे' इति वक्तव्येऽनवन इति वचनमर्थान्तरेष्वपि यथा स्यात्। भुजेर्हि पालनाभ्यवहारादिवोपभोग आत्मसात्‌करणं चार्थः। ओदनम्भुङ्क्ते अभ्यवहरतीत्यर्थः।

 'बभुजे पृथिवीपालः पृथिवीमेव केवलाम्'।

 "दि-1--1.\`भुवम्' इति पाठः मल्लिनाथकृतसञ्जीविन्याम्।-वं मरुत्वानिव भोक्ष्यते महीम्"।(रo3-4)।

 नेह पालनमर्थः किन्तूपभोग आत्मसात्करणं वा। एतेन "वृद्धो जनो दुःखशतानि भुङ्क्ते" इति व्याख्यातम्। अनवने किम्? महीं भूनक्ति। रुधादेरेवेह ग्रहणम्। अवनप्रतिषेधात्। पठन्ति हि-"सयोगो विप्रयोगश्च" इत्युपक्रम्य "विशेषस्मृतिहेतवः" इति। यथा दोग्ध्रीपर्यायो धेनुशब्दः संसर्गिभिर्विशेषेऽवस्थाप्यते। \`सवत्सा धेनुरानीयतां' \`सकिशोराः' \`सवर्करा' इति, तथाऽवत्साऽकिशोराऽबर्करेति गौर्धेनुर्वडवा अजाच क्रमेणानीयते नान्या तथेहापि। तेन "भुज कौटिल्ये'(रुoआo1455)इत्यस्य तुदादेरग्रहणान्नेह-विभुजति पाणिमिति।

 (अष्टाoसूo1-3-67)

 णेरणौ यत्कर्म णौ चेत्स कर्त्तऽनाध्याने(अष्टाoसूo1-3-67)। ण्यन्तादात्मनेपदं स्यादनाध्याने। अणौ यत्कर्म णौ चेदिति द्वितीयं वाक्यम्। कर्मेह क्रिया णिच्प्रकृत्युपात्ता या सैव चेण्ण्यन्तेनोच्येतेत्यर्थः। सकर्तेति तृतीयं वाक्यम्। अणावित्याद्यनुवर्तते कर्मेह कारकं शब्दाधिकाराश्रयणात्। णिच्प्रकृतेरर्थं प्रति यत्कर्म कारकं स चेण्ण्यन्ते कर्त्तेत्यर्थः। "णिचश्च"(अष्टाoसूo1-3-74)इत्यात्मनेपदं सिद्धेऽपि अकर्त्रभिप्रायार्थमिदं सूत्रम्। कर्त्रभिप्रायेऽपि "विभाषोपपदेन प्रतीयमाने"(अष्टाoसूo1-3-77)इति विकल्पबाधनार्थञ्च। "अणावकर्मकात्"(अष्टाoसूo1-3-88)इति परस्मैपदबाधनार्थञ्च। न चाकर्त्रभिप्राये चरितार्थस्यास्य विकल्पपरस्मैपदाभ्यां पराभ्यां बाधः स्यादिति वाच्यम्। पूर्वविप्रतिषेधाश्रयणात्। अत्र च प्रमाणं \`दर्शयते राजा' इति भाष्योदाहरणमिति दिक्। उदाहरणन्तु कर्तृस्थभावकाः कर्तृस्थक्रियाश्च। तत्र हि कर्मवद्भावो नास्तीति वक्ष्यते। प्रकृतसूत्रेणैव त्वात्मनेपदम्। तथा हि-विषयत्त्वापत्त्युपसर्जनविषयत्वापादानवचनो दृशिः सकर्मकाणामशब्दाभिधायितानियमात्। तत्र धातूपात्तव्यापाराश्रयः कर्त्ता धात्वर्थभूतव्यापारव्यधिकरणफलशालिकर्म तथ च \`पश्यन्ति भवं भक्ताः' इति प्रयोगः चाक्षुषज्ञानेन विषयीकुर्वन्तीत्यर्थः। यदा तु सौकर्यातिशयविवक्षया प्रेरणांशस्त्यज्यते तदा \`पश्यति भवः' इति प्रयोगः विषयीभवतीत्यर्थः। उक्तञ्च--

 "निवृत्तप्रेषणं कर्म स्वक्रियावयवैः स्थितम्।

 निवर्त्तमाने कर्मत्वे स्वेकर्तृत्वेवतिष्ठते" इति॥

 ततः पश्यन्तं प्रेरयन्तीति णिचि \`दर्शयन्ति भवं भक्ताः' इति प्रयोगः। पश्यन्तीत्यर्थः। उक्तञ्च--

 "निवृत्तप्रेषणाद्धातोः प्राकृतेऽर्थे णिजुच्यते" इति।

 ततः पुनर्ण्यर्थस्य सौकर्यद्योतनार्थमविवक्षायां \`दर्शयते भवः' विषयीभवतीत्यर्थः। तदिह पश्यतिदर्शयत्योः समानार्थतया कर्तृस्थभावकत्त्वाच्च कर्मवद्भावविरहे प्रकृतसूत्रेणात्मनेपदम्। इह हि णिच्प्रकृतिभूतेन दृशिना य एवार्थो द्वितीयकक्षायामुपात्तः स एवं चतुर्थ्यामिति सामानक्रियत्वमस्ति अणौ यत्कर्म प्रथमकक्षायां तदेव कर्तृ। एवं \`आरोहयते हस्ती' इत्यप्युदाहरणम्। "आरोहन्ति हस्तिनं हस्तिपकाः'। न्यग्भावयन्तीत्यर्थः। \`आरोहति हस्ती' न्यग्भवतत्यिर्थः। ततो निवृत्तप्रेषणाण्णिचि \`आरोहयन्ति' आरोहन्तीत्यर्थः। ततः पुनर्ण्यर्थत्यागे \`आरोहयते' न्यग्भवतीत्यर्थः। इहापि प्राग्वत्प्रथमतृतीययोर्द्वितीयचतुर्थ्योश्चार्थसाम्याच्चतुर्थी कक्षा उदाहरणम्। सोयं निवृत्तप्रेषणपक्षः। आह च--

 "न्यग्भावनं न्यग्भवनं रुहौ शुद्धे प्रतीयते।

 न्यग्भावनं न्यग्भवनं ण्यन्तेपि प्रतिप्दयते"॥

 अवस्थां पञ्चमीमाह ण्यन्ततत्कर्मकर्त्तरि।

 निवृत्तप्रेषणाद्धातोः प्राकृतेऽर्थे णिजुच्यते" इति॥

 इह विशिष्टवाचकयोः श्रुद्धण्यन्तयोर्वाच्यावंशौ वाचकभेदात् द्वेधा गणयित्त्वा पूर्वोक्तप्रथमतृतीयकक्षायामवस्थाचतुष्टयञ्चतुर्थकक्षायान्तु पञ्चमी हस्तिनं हस्तिपकाः' इति प्राग्वदेव प्रथमकक्षा। ततः सौकर्यद्योतनार्थं कर्मणा एव प्रेषणमधअयारोप्य णिच् क्रियते। \`दर्शयति भवः' \`आरोहयति हस्ती' इति पश्यत आरोहतश्च प्रेरयतीत्यर्थः। ततो णिच्प्रकृतिभ्यां णिज्‌भ्याञ्चोपात्तयोर्द्वयोरपि प्रेषणयोर्युगपत्त्यागे \`दर्शयते' \`आरोहयते' इत्युदाहरणम्। विषयीभवति न्यग्भवतीति च पूर्ववदेवार्थः। सोयमध्यारोपितप्रेषणपक्ष इहाध्यारोपितप्रेषणपक्षे \`दर्शयति भवः' \`आरोहयति हस्ती' इति द्वितीयकक्षायामतिव्याप्तिं वारयितुं समानक्रियत्वपरं द्वितीयं वाक्यम्। तेन प्रेषणाधिक्यान्नातिव्याप्तिः। निवृत्तप्रषेणपक्षे \`दर्शयन्ति भवम्' \`आरोहयन्ति हस्तिनम्' इत्येवंरूपं तृतीयं वाक्यम्। इह तु अणौ कर्मणोर्भवहस्तिनोः कर्मत्वमेव न तु कर्तृतेति नातिव्याप्तिः अत्र प्राञ्चः-अणौ यत्कर्मेति वाक्यं कर्मान्तरनिवृत्तिपरम्। तथा हि-यत्तदोर्नित्यसम्बन्धादिह यच्छब्देन तच्छब्द आक्षिप्यते। धर्मान्तरस्य चानिर्द्देशादुद्देश्यतयापि श्रुतं कर्मत्वमेव विधीयते। तच्च विधीयमानं सामर्थ्याण्णेरित्यस्य सन्निहितत्त्वाच्च ण्यन्तावस्थायामेव विधीयते। न ह्यणौ तद्विधानं सम्भवति अणौ यत्कर्मेत्यनुवादसामर्थ्यादेव तत्सिद्धेः। तदेवमणौ यत्कर्मेत्येतावत एवाणौ यत्कर्म णौ चेत्तत्कर्मेत्यर्थः फलितः। अनेन च कर्मान्तरनिवृत्तिः क्रियते। न त्त्वणौ कर्मणो णौ कर्मत्वं प्रतिपाद्यते। स कर्मेत्युत्तरवाक्येन तस्य कर्तृत्त्वप्रतिपादनात्। एकस्य युगपदेकस्यां क्रियायां कर्मकर्तृत्त्वयोरसम्भवात्तस्मात्,

 "उद्देशप्रतिनिर्देशाल्लब्धे यत्सङ्ग्रहे पुनः।

 दद्ब्रहो वाक्यभेदेन कर्मान्तरनिवृत्तये"।

 ततो णौ चेदिति वाक्यान्तरम्। अणौ यदित्येव अणौ यत्प्रातेपाद्यं वस्तु तदेव णौ प्रतिपाद्यञ्चेदित्यर्थः इति व्याचख्युः। अत्रेदं चिन्त्यम्-कर्मान्तरनिवृत्तिपरं व्याख्यानं यद्यपि कर्त्तुं शक्यं तथापि तस्य फलं दुर्ल्लभम्। \`आरोहयमाणो हस्ती' \`स्थलमारोहयति मनुष्यन्' इत्यस्य व्यावृत्तिः फलमिति चेन्न, तत्र समानक्रियत्वाभावात्। "णौ चेत्" इति वाक्यं हि प्रतिपाद्यसाम्यार्थमिति वृत्तिपदमञ्जर्योः स्थितम्। न चेह तदस्ति। न चास्तु वृत्यादिमते दोषोऽयं भाष्यकैयटयोस्तु समानक्रियत्वस्यानुक्तत्वात्कर्मान्तरव्यावृत्तिफलकं वाक्यं सार्थकमेवेति चेत्, न, भाष्यमतेपि समानक्रियत्वस्य व्याख्येयत्वात्। तस्यानुक्तत्वेप्यप्रत्याख्याततया सम्मतत्वात्। अन्यथा अध्यारोपितप्रेषणे द्वितीयकक्षायामतिप्रसङ्गात्। भाष्यवार्त्तिकयोः कर्मशब्दस्य क्रियापरतयैव व्याख्यातुं शक्यत्वाच्च। अभ्युपेत्यापि ब्रूमः-मास्तु भाष्यमते समानक्रियत्वं तथापि \`दर्शयते भृत्यान् राजा' इत्युदाहरणं व्याचक्षाणेन कैयटेन अणौ ये कर्तृकर्मणी तद्भिन्नं कर्म व्यावर्त्यते इति तावत्स्पष्टीकृतम्। तथा च \`मनुष्यान्' इत्यस्याणौ कर्तृतया गत्यर्थाद् द्रूहेर्णौ कर्मत्वेऽपि दुर्वारमात्मनेपदम्। मनुष्यस्थलयोरणौ कर्तृकर्मणोरेवेह कर्मतया तदितरकर्माभावात्। अपि च, सकर्त्तेत्यंशोऽपीह नास्ति। हस्तिन एव कर्तृत्त्वात्। स्यादतेत्-\`आरोहयमाणः' इत्यत्राणौ कर्मणो हस्तिन एव कर्तृत्त्वं स एव च \`स्थलमारोहयति' इत्यत्रापि कर्त्तेति, तदपि न। प्रत्यासत्तिबलेनैवातिप्रसङ्गभङ्गात्। तथा हि-ण्यन्तादात्मनेपदं स्यादणौ यत्कर्म स चेत्कर्त्तेत्युक्ते प्रत्यासत्तेरेतद्गम्यते। "येन णिचाण्यन्तादात्मनेपदं विधित्सितं तत्प्रकृतौ यत्कर्म स चेत्कर्त्ता" इति। इह तु यत्रायमुपाधिः कृतमेव तत्रात्मनेपदम्। \`आरोहयमाणः' इति यत्र तु न कृतं \`स्थलमारोहयति' इति न तत्रायमुपाधिरस्ति, येनातिव्याप्तिः स्यात्। यत्तु हरदत्तेनोक्तम्-"हस्तिपकानारोहयति हस्ती इत्यत्र मा भूत्" इति। तत्रेदं वक्तव्यम्-किमिदमध्यारोपितप्रेषणपक्षे द्वितीयकक्षायामुदाहरणं किं वा निवृत्तप्रेषणपक्ष इति? नाद्यः, णिज्वाच्यव्यापारभेदेन समानक्रियत्त्वाभावात्। न द्वितीयः, तत्राद्ययोः कक्षयोरण्यन्तत्त्वात्। तृतीयस्यान्तु हस्तिनः कर्तृत्वायोगात्। हस्तिपकानां कर्मत्त्वासम्भवाच्च। तस्माच्चतुर्थी परिशिष्यते। तत्रापि न्यग्भवतीत्यर्थापर्यवसानेन कर्मणो नान्वयः स्पष्ट एव। स्वादेतत्-\`दर्शयते भृत्यान् राजा' इति तावद्भाष्ये स्वीकृतं तत्समर्थनाय अणौ ये कर्तृकर्मणी तदितरकर्मव्यवच्छेदोऽभिप्रेत इत्याह कैयटः। तस्याप्ययमाशयः-अणौ यत्कर्मेत्यत्र "कर्त्तरि कर्म"(अष्टाoसूo1-3-14) इत्यतोनुवृत्तं \`कर्त्तरि' इत्येतत्प्रथमया विपरिणम्यते। यश्च यच्च यदिति "नपुंसकमनपुंसकेन"(अष्टाoसूo1-2-69)इत्येकशेषः। तेन कर्मकर्त्रोर्णौ कर्मत्त्वेप्यदोषः। एवञ्च "करेणुरारोहयते निषादिनम्" इति माघप्रयोगौप्युपपद्यत इति। एवं स्थिते निवृत्तप्रेषणाध्यारोपितप्रेषणपक्षयोर्द्वयोरपि चरमकक्षायामकर्मकतया भाष्यकैयटादिग्रन्थाः सर्वएवानन्विताः स्युस्तत्किं हरदत्तं प्रत्येव पर्यनुयोगेन। एतावानेव हि भेदः भाष्यमतेऽणौ ये कर्तृकर्मणोरिति व्याख्यानादुदाहरणमिदं वृत्तिकारहरदत्तादिमते तु प्रत्युदाहरणम्। अणौ यत्कर्मेत्येव व्याख्यानादिति। अत्रोच्यते-अननन्वयस्तावदुरुद्धरः। बाधे दृढेऽन्यसाम्यात्किं दृढेन्यदपि बाध्यतामिति न्यायात्। \`गम्भीरायां नद्यां घोषः' इत्यत्र गम्भीरनदीपदार्थयोरेभेदबोदानन्तरं तीरलक्षणायामपि प्राथमिकबोधमादाय गम्भीरपदसार्थक्यवदिहाप्यध्यारोपितप्रेषणपक्षे द्वितीयकक्षायां कर्मष्यन्विते ततो णिजर्यस्येव कर्मणोऽपि त्यागे णिचः कर्मपदस्य च प्राथमिकबोधमादाय कथं चित्सार्थक्यम्। स्वज्ञाप्यसम्बन्धो लक्षणेत्यभ्युपगमात्। एषैव "अर्थवादैः प्राशस्त्यलक्षणायां गतिः" इति कैयटस्योक्तिसम्भवो बोध्यः। निष्कर्षस्तु कर्मव्यवच्छेदवाक्यार्थो भाष्यवार्त्तिकयोरनभिमत एव, उक्तरीत्या प्रयोजनाभावात्। ग्रन्थस्तु कर्मपदस्य क्रियापरतायां सुस्थ एव। उदाहरणेषु तु भृत्यानित्यादेरविवक्षायां कर्मव्यापारमात्रे विवक्षिते सिद्धं भवतीत्येवाशयो बोध्यः। "स्मरयत्येनं वनगुल्मः स्वयमेव" इति भाष्यवृत्त्योर्व्याख्यावसरे एनमिति कर्मणो विवक्षायाः केयटहरदत्ताभ्यामुभाभ्यामपि शरणीकृतत्त्वाच्च। यत्तु सूत्रशेषे कैयटेनैनमित्यस्य विवक्षेति पुगः प्रतिपादितं तदेव त्वापातत इति दिक्। तस्मात्--

 "भृत्यादीनां परित्यागाच्छब्दभेदात्परिग्रहात्।

 कर्मवाक्ये च तादर्थ्यवर्मनात्सर्वमुज्ज्वलम्"॥

 स्यादेतत्-सकर्मकाणां सर्वेषामंशद्वयाभिधायितया कर्मकर्त्तरि कर्मवद्भावातिदेशादेव सिद्धानीह मूलोदाहरणानि। नचाध्यारोपितप्रेषणपक्षे \`आरोहयतौ हस्तिनः' कर्मत्वाभावात्समानधातौ च कर्मत्वाभावेन \`पचत्योदनं देवदत्तः' \`राध्यत्योदनः स्वयमेव' इतिवात्कर्मवद्भावो न प्राप्नोतीति वाच्यम्। निवृत्तप्रेषणप्रक्रिययैव सकललक्ष्यसङ्ग्रहात्। अध्यारोपितप्रेषणपक्षपरित्यागेऽपि क्षत्यभावात्। न च दृशेः कर्तुस्थभावकतया रुहेश्च कर्तृस्थक्रियतया कर्मवद्भावो न प्राप्नोतीति वाच्यम्। पचिभिद्यादिभ्यो वैलक्षण्यस्य दुरुपपादत्वात्। विक्लेदनाद्विधाभावनयोरपि कर्तृस्थतापत्तौ कर्मवद्भावातिदेशस्य निर्विषयतापत्तेः। तत्र व्यापारांशस्य कर्तृस्थत्वेऽपि विक्लित्तिद्विधाभवनरूपं फले कर्मस्थे इति। यदि तर्हि दृशिरुह्योरपि विषयत्वन्यग्भावौ कर्मस्थाविति तुल्यम्। तस्मादिह वैषम्ये बीजं वक्तव्यमिति चेत्, अत्राहुर्भर्तृहरिः-

 "विशेषदर्शनं यत्र क्रिया तत्र व्यवस्थिता।

 क्रियाव्यवस्थात्वन्येषां शब्दैरेव प्रकल्पिता" इति॥

 अस्यार्थः-यत्र क्रियाप्रयुक्तो विशेषो दृश्यते यथा-पक्वेषु तण्डुलेषु यथा वा। छिन्नेषु काष्ठेषु तत्र क्रिया स्थिता। तेन \`पच्यते ओदनः "छिद्यते काष्ठम्' इति कर्म्मवद्भावः सिद्धः। अन्येषां मते-अन्योषां धातूनां वाशब्दैरेव क्रियाव्यवस्था। शब्देन कर्तृव्यापारस्यैव प्राधान्येनावगमात्कर्तृस्थतेत्यर्थः। उद्देशतापि क्वचित्कर्मस्थांशस्य क्वचित्तु व्यापारांशस्येति औत्सर्गिकं नियामकं बोध्यं तदिह दर्शनरोहणाभ्यां विषये न्यग्भूते च विशेषानुपलम्भात्कर्तृस्थ एवेह भावः क्रिया च। उद्देशानुरोधाच्च। \`अहं पश्येयम्' इति ह्युद्देशः न तु अयं विषयो भवत्वित्येवम् \`अहमुपरिगच्छेयम्' इत्युद्देशो न तु \`हस्तिनो न्यग्भावो भवतु' इति। उपरिगमनरूप एव च व्यापारविशेषो रुहेरर्थो न तु न्यग्बावनमात्रम्। भूमिष्ठे वृक्षस्य शाखां हस्ताभ्यामवनमयत्यपि आरोहतीत्यप्रयोगात्। अत एव "यद्धितुपरं छन्दसि"(अष्टाoसूo8-1-56)इत्यत्र भाष्यं-"रुहिर्गत्यर्थः" इति। "अत एव चाणौ कर्त्तुर्णौ कर्मत्वम्। पचिच्छिद्योस्तु विक्लित्तिद्विधाभवनरूपो विशेषः कर्मणि दृष्टः तदुद्देशेनैव च कारकव्यापार इति महद्वैषम्यम्। एवञ्च \`आरुह्यते हस्ती' इति कर्मवद्भावं प्रदर्शयन्तो भाष्यन्यायविरोधादुपेक्ष्याः" इति कैयटः। एतेन--

 "अधिगच्छति शास्त्रार्थः स्मरति श्रद्दधाति च।

 यत्कृपावशतस्तस्मै नमोस्तु गुरवे सदा"॥

 इति प्रयोगो व्याख्यातः। न चैवं क्रियत इति न स्यादिति वाच्यम्। यत्नार्थतावादिनामेतद्दोषप्रसङ्गेऽपि भूवादिसूत्रस्थबाष्यानुसारेण करोतेरभूतप्रादुर्भावार्थतामभ्युपगच्छतामस्माकं सर्वसामञ्जस्यात। एवञ्च कर्तृस्थभावक्रियेषु कर्मवद्भावाप्राप्तेर्विध्यर्थमिदं सूत्रमिति स्थितं भाष्ये। \`लावयते स्वेयमेव' इत्यादौ तु कार्यातिदेशपक्षे परत्वात् "कर्मवत्कर्मणा"(अष्टाoसूo3-1-87)इत्येवात्मनेपदम्। शास्त्रातिदेशेतु "भावकर्मणोः"(अष्टाoसूo1-3-13)इत्येतदपेक्षया परत्वात् णेरणादिसुत्रेणेत्यवधेयम्। यदि त्वणौ ये कर्तृकर्मणी तद्भिन्नकर्मनिवृत्तिर्भाष्यकृतोभिप्रेता स्यात्तर्हि सकर्मकाणां मध्ये तत्सूत्रोदाहरणतापत्तौ कर्मस्थक्रिया अप्युदाहरणं स्युः। न हि तत्रातिदेशः सुलभः। "कर्मवदकर्मकाणाम्" इति वक्ष्यमाणत्वात्। तथा नियमार्थत्वपराणां यक्चिणोः प्रतिषेधार्थं त्वित्यादि भाष्यवार्त्तिकग्रन्थानामप्यसामञ्जस्यं स्यादिति दिक्। तस्मादिहास्मदुक्तमेव वाक्यार्थत्रयं मुनित्रयसम्मतम्। जयादित्यन्यासकारहरहत्तकैयटादिसकलग्रन्थकाराणामिह महानेव पूर्वापरविरोधो विपश्चिद्भिरुद्धर्त्तव्यः। अस्मदुक्तिस्तु मात्सर्यमुत्सार्य परिभावनीयेत्यलं बहुना। यत्तु "करेणुरारोहयते निषादिनम्" इति माघे प्रयुक्तं तण्णिचश्चेति सिद्धम्। एतेन--

 "स सन्ततं दर्शयते गतस्मयः।

 कृताधिपत्यामिव साधु बन्धुताम्"॥(किo1-10)

 इति व्याख्यातम्। बन्धुता तं पश्यति, तां दर्शयते। यद्वा-बन्धुतां कृताधिपत्यामिवलोकेः पश्वयति तां दर्शयते इत्यर्थः। आद्ये बन्धुता अणौ कर्त्री। द्वितीये त्वणौ सा कर्म। उभयथापि णौ कर्मत्वं निर्ववादमेवेति दिक्। णेरिति किम्? आरोहतीति निवृत्तप्रेषणान्मा भूत्। न च "णौचेत्" इति वाक्यशेषे श्रुतत्वाण्णेरेव भविष्यतीति वाच्यम्। अणावित्यस्यापि श्रुतत्त्वात्। किं चोत्तरार्थमवश्यं णेरिति वाच्यमेव। तदिहैव स्पष्टार्थमुक्तम्। हेतुमण्णिज्ग्रहणार्थंच। भीस्म्योस्तस्यैव सम्भवात्। तेन गणयते गणः स्वयमेवेति सिद्धम्। गणयतिर्हि विभज्य भागशोऽवस्थापने वर्त्तते। तथा च कर्मस्थभावकादस्मान्निवृत्तप्रेषणाद्धेतुमण्णौ पुनः प्रेषणांशत्यागे सत्यात्मनेपदमिष्टम्। णेरिति हेतुमण्णिचा सन्निधाना दणावित्यत्रापि तस्यैव ग्रहणाच्चुरादि णौ यत्कर्म तत्कर्तृकाद्धेतुमण्ण्यन्तादपि सिध्यतीति। यत्तु वृत्तिकृता गणयतीत्येव रूपमवस्थाचतुष्टयेऽप्युदाह्रियते। तत्र सङ्ख्यानिमित्तस्य परिच्छेदस्य ज्ञानविशेषात्मकतया कर्तृस्थस्य दातुवाच्यतामाश्रित्य कर्मवद्भावाप्रवृत्त्या द्वितीयावस्थायां परस्मैपदमुपपादनीयम्। चतुर्थावस्थायां तु परस्मैपदमशुद्धमेव। णेरणावित्यत्रापि "अणावकर्मकात्"(अषअटाoसूo1-3-88)इत्यत्रेष हेतुमण्णिच एव ग्रहणस्य न्याय्यत्वात्। तथैव भाष्ये स्थितत्वाच्च। भागशोऽवस्थापनपरत्वे तु द्वितीयावस्थायामप्यात्मनेपदमिति विशेषः। कर्मवद्भावावस्य दुर्वारत्वात्। यक्चिणौ तु "णिश्रन्थि"(काoवाo)इत्यादिनिषेधान्न स्त इति दिक्। णौ चेदिति किम्? निवृत्तप्रेषणाण्णौ \`आरोहयन्ति हस्तिपकाः' इति तृतीयपक्षायां मा भूत्। असति हि णौ चेद्ग्रहणे श्रुतत्वादणावेव कर्मत्वं कर्तृत्वञ्च लभ्येत। न चैकस्योभयरूपता बधितेति वाच्यम्। प्रथमावस्थायां कर्मणो द्वितीयावस्थायां कर्तृत्वस्य निर्विवादत्त्वात्। अनाध्याने किम्? स्मरति वनगुल्मङ्कोकिलः। ततश्चतुर्थावस्थायां स्मरयति वनगुल्मः। उत्कण्ठापूर्वकस्मृतौ विषयो भवतीत्यर्थः। "स्मृ आध्याने,"(भ्वाoपo809)घटादिः।

 (अष्टाoसूo1-3-68)

 भीस्म्योर्हेतुभये(अष्टाoसूo1-3-68)। आभ्यां ण्यन्ताभ्यामात्मनेपदं स्यात्प्रयोजकादेव चेद्भयविस्मयौ स्त। सूत्र भयग्रहणं विस्मयस्याप्युपलक्षणम्। मुण्डो भीषयते। "भियो हेतुभये षुक्"(अष्टाoसूo7-3-40)इति षुक्। "विभेतेर्हेतुभये"(अष्टाoसूo6-1-56)इति वैकल्पिकात्वपक्षेतु \`भापयते' अत्र षुङ्न। तद्विधावीकारप्रश्लेषात्। जटिलो विस्मापयते। "नित्यं स्मयतेः"(अष्टाoसूo6-1-57)इत्यात्वम्। "अर्त्तिह्री"(अष्टाoसूo7-3-36)इति पुक्। हेतुभये किम्? कुञ्चिकया बाययति। रूपेण विस्माययति। इह करणाद्भयविस्मयौ न तु हेतोः। यद्यपि हेतोर्व्यापारे णिज्विधानात्प्रयोजकञ्चेदितीत्यर्थः। विशेषणोपादानसामर्थ्यात्। अत एव \`मौंड्येन बापयति' इत्यत्र न मौंड्याख्यधर्मस्य भेदेन विवक्षणात्। उदाहरणे तु तादात्म्यस्य विवक्षणाद्धेतोरेव भयम्। एतेन--

 "मनुष्यवाचा मनुवंशकेतुं-विस्माययन्"।(रo2-33)

 इति व्याख्यातम्। इह हि न सिंहाद्विस्मयः किन्तु मनुष्यवाचेति करणात्। अत एवात्र "नित्यं स्मयतेः"(अष्टाoसूo6-1-57)इत्यात्वं न। तद्विधाने "बिभेतेर्हेतुभये"(अष्टाoसूo6-1-56)इत्यतो हेतुभयानुवृत्त्या भयग्रहणस्य च स्मयोपलक्षणतया व्याख्यानात्। क्वचित्तु \`विस्मापयन्' इति पुगागमपाठः प्रामादिकः। यद्वा-वाक् विस्मापयते सिंहस्तु विस्मापयमानां वाचं प्रयुङ्क्ते विस्मापयति। व्यन्ताण्णिचू। वाचेति तु प्रयोज्ये कर्त्तरि तृतीया न तु करणे इति समाधेयम्।

 (अष्टाoसूo1-3-69)

 गृधिवञ्च्योः प्रलम्भने(अष्टाoसूo1-3-69)। प्रतारणार्थाभ्यामाभ्यां ण्यन्ताभ्यामात्मनेपदं स्यात्। माणवकं गर्धयते वञ्चयते वा। प्रलम्भने किम्? श्वानङ्गर्धयति। अभिकांक्षामस्योत्पादयतीत्यर्थः। अहिं वञ्चयति। वर्जयतीत्यर्थः।

 (अष्टाoसूo1-3-70)

 लियः सम्मानशलिनीकरणयोश्च(अष्टाoसूo1-3-70)। सम्माननशलिनीकरणयोश्चकारात्प्रलम्भने च वर्त्तमानाण्ण्यन्ताल्लीधातोरात्मनेपदं स्यात्। "लीङ् श्लेषणे"(दिoआo1139)दिवादिः, "ली श्लेषणे"(क्र्याo1502)क्र्यदिः, उभयोरपि ग्रहणम्। निग्नुबन्धकपरिभाषा तु प्रत्ययविषयिणी। "वामदेवाड्ढ्यड्यौ"(अष्टाoसूo4-2-9)इति डित्करणेन ज्ञापिता हि सा। ज्ञापकञ्च सजातीयविषयकमेवेत्युत्सर्ग-। सम्मानने--जटामिरालापयते। पूजां समधिगच्छतीत्यर्थ। अकर्मकश्चायम्। धात्वर्थेन क्रोडीकृतकर्मत्वात् \`पुत्रीयति' इत्यादिवत्। शालिनीकरणे-श्येनो वर्त्तिकामुल्लापयते। न्यक्करोतीत्यर्थः। प्रलम्भन--बालमुल्लापयते। "विभाषा लीयतेः"(अष्टाoसूo6-1-51)इति णावात्वं विधीयते। तदस्मिन्विषये नित्यम्। अन्यत्र तु विकल्पः। व्यवस्थितविभाषा हि सा। न च "लीयतेः"(अष्टाoसूo6-1-51)इति विहितमात्वं कथं लीनातेः स्यादिति वाच्यम्। लीनातिलीयत्योर्यका निर्देशोयमिति सिद्धान्तात्। सम्माननादिष्विति किम्? बालकमुल्लापयति। आश्लेषयतीत्यर्थः।

 (अष्टाoसूo1-3-71)

 मिथ्योपपदात्कृञोऽभ्यासे(अष्टाoसूo1-3-71)। ण्यन्तात्कृञो मिथ्योपपदादात्मनेपदं स्यात्पौनःपुन्ये। पदं मिथ्या कारयते। सापचारं स्वरादिदुष्टमसकृदुच्चारयतीत्यर्थः। "नित्यविप्सियोः"(अष्टाoसूo8-1-4)इति द्वित्वं तु न भवति। आत्मनेपदेनैवाभ्यासस्य द्योतितत्वात्। करोतिश्चेहोच्चारणवृत्तिरकर्मकः। ण्यन्तस्तूच्चारणवृत्तिः सकर्मकश्च। मिथ्योपपदात्किम्? पदं सुष्ठु कारयति। कृञः किम्? पदं मिथ्या वाचयति। अभ्यासे किम्? सकृत्पदं मिथ्या कारयति।

 (अष्टाoसूo1-3-72)

 स्वरितञितः कर्त्रभिप्राये क्रियाफले(अष्टाoसूo1-3-72)। स्वरितेतो ञितश्च धातोरात्मनेपदं स्यात्क्रियाफले कर्तृगामिनि सति। यजते, सुनुते। कर्त्रभिप्राये किम्? यजन्ति याजकाः, सुन्वन्ति दक्षिणादि तु न फलम्। उक्तं हि हरिणा--

 "यस्यार्थस्य प्रसिद्ध्यर्थमारभ्यन्ते पचादयः।

 तत्प्रधानफलं तेषां न लाभादि प्रयोजनम्"॥ इति ।

 पचा पाकः। षित्त्वादङ्। केचित्तु प्रयोजकव्यापारवृत्तिभ्यो धातुभ्यस्तद्‌द्योतकमात्मनेपदमनेन विधीयते। कुरुते। कारयतीत्यर्थः। \`कारयते' इत्यत्र तु प्रयोजकव्यापारद्वयमर्थ-। णिजन्ताण्णिचि यथा "कर्त्रभिप्राये" इति सूत्रांशोपि कर्तृपदस्याहेतुकर्तृपरत्वादुक्तार्थतात्पर्यक एवेत्याहुः। उक्तञ्च हरिणा--

 क्रियाप्रवृत्तावाख्याता कैश्चित्स्वार्थपरार्थता।

 असती वा सती वापि विवक्षितनिबन्धना॥

 येषाञ्चित्कर्त्रभिप्राये णिचा सह विकल्प्यते।

 आत्मनेपदमन्येषां तदर्था प्रकृतिर्यथा॥

 क्रीणीष्व, पचते, धत्ते, चिनोति, चिनुतेऽपि च।

 आप्तप्रयोगा दृश्यन्ते येषु ण्यर्थोऽभिधीयते"॥ इति।

 असती चेत्यनेन "कमलवनोद्धाटनं कुर्वते ये" इत्यादयः प्रयोगाः समर्थिताः। तत्रापि स्वार्थताविवक्षायाः सम्भवात्। ण्यर्थस्य वाचकं द्योतकं वा आत्मनेपदमिति मतद्वयं सङ्गृहीतं केषां चिदित्यादिना श्लोकेन। चिनोति चिनुत इति, चिनोति चापयति चेति क्रमेणार्थः।

 (अष्टाoसूo1-3-73)

 अपाद्वदः(अष्टाoसूo1-3-73)। अपपूर्वाद्वदतेरात्मनेपदं स्यात्कर्तृगामिनि फले संविधाने च। न्यायमपवदते। कर्त्रभिप्राये किम्? अपवदति।

 (अष्टाoसूo1-3-74)

 णिचश्च(अष्टाoसूo1-3-74)णिजन्तादात्मनेपदं कर्तृगे फले संविधाने च। कटं कारयते। कथं "कृतश्मश्रुरपि श्मश्रूणि कारयति" इति भाष्यम्। संविधाने इति व्याख्याने भविष्यति। आद्यपक्षे तु कर्तृगामित्त्वाविवक्षायां भविष्यति। अत्र कश्चित् लक्षयतेः स्वरितेत्करणाञ्ज्ञापकाच्चुरादिणिजन्तादिदमात्मनेपदं न भवतीति। आह च-

 स्वरितेत्स्याद्ग्रहिः क्र्यादौ लक्षिश्चैकश्चुरादिषु। इति।

 चन्द्रस्तु-"णिजभावपक्षे स्वरितेत्त्वस्य सार्थकत्त्वान्नोक्तार्थज्ञापकता अतश्चुरादेरप्ययं विधिर्भवत्येव" इत्याह। मैत्रेयस्तु स्वरितेत्त्वमस्यानाकरमित्याहः तदेतद्धरदत्तोऽपि सञ्जग्राह-

 एष-1--1.दोधकं नाम वृत्तिमिदम्-"दोधकवृत्तमिदं भभभाद्गो"(वृoरo3-34)इति तल्लक्षणात्।- विधिर्नचुरादिणिजन्तात्स्यादिति कश्चन निश्चिनुते स्म।

 (अष्टाoसूo1-3-75)

 समुदाङ्भ्यो यमोऽग्रन्थे(अष्टाoसूo1-3-75)। एभ्यो यमः प्राग्वत्कर्तृगे फले संविधाने च न तु ग्रन्थे विषये। आङ्पूर्वकस्य वचनं सकर्मकार्थम्। अकर्मके तु "आङो यमहनः"(अष्टाoसूo1-3-28)इत्येव सिद्धम्। व्रीहीन्सयच्छते भारमुद्यच्छते वस्त्रमायच्छते। अग्रन्थे किम्? उद्यच्छति चिकित्सां वैद्यः। इहाधिगमपूर्वकमुद्यमं यमेरर्थः। चिकित्साशास्त्रमधिगन्तुमुद्यमं करोतीत्यर्थः। कर्त्रमिप्राय इत्येव। संयच्छति, उद्यच्छति, आयच्छति।

 (अष्टाoसूo1-3-76)

 अनुपसर्गाज्ज्ञः(अष्टाoसूo1-3-76)। अस्मात्प्राग्वत्कर्तृगे फले संविधाने च। "अकर्मकाच्च"(अष्टाoसूo1-3-45)इत्येव सिद्धे वचनमिदं सकर्मकार्थम्। गाञ्जानीते। अनुपसर्गात्किम्? स्वर्गं लोकं न प्रजानाति। कथं तर्हि भट्टिः-

 इत्थं नृपः पूर्वमवालुलोचे ततोऽनुजज्ञे गमनं सुतस्य। इति।

 कर्मण्ययं लिट्। \`नृपेण'इति तृतीयान्तस्य विपरिणामादिति जयमङ्गला।

 (अष्टाoसूo1-3-77)

 विभाषेपपदेन प्रतीयमाने(अष्टाoसूo1-3-77)। स्वरितेत्प्रभृतिभ्य आत्मनेपदं वा स्यात् समीपोच्चारितपदेन क्रियाफलस्य कर्तृगत्वे प्रतीते। "स्वरितञितः"(अष्टाoसूo1-3-72)इत्यादि पञ्चसूत्र्या यदात्मनेपदं विहितन्तत् क्रियाफलस्य कर्तृगत्त्वे उपपदे न द्योतिते न प्राप्नोति। उक्तार्थानामप्रयोगात्। तत्राप्राप्तविभाषेयम्। उपपदं चेह समीपे श्रूयमाणं पदं न तु पारिभाषिकम्। असम्भवात्। इह च पञ्चसूत्री अनुवर्त्तते। स्वे यज्ञं यजति यजते वा। स्वं कटं करोति कुरुते वा। स्वं पुत्रमपवदति अपवदते वा। स्वं व्रीहिं संयच्छति संयच्छते वा। स्वाङ्गां जानाति जानीते वा।

 (अष्टाoसूo1-3-78)

 शेषात्कर्त्तरि परस्मैपदम्(अष्टाoसूo1-3-78)। आत्मनेपदनिमित्तहीनाद्धातोः कर्त्तरि परस्मैपदं स्यात्। याति, वाति। कथं तर्हि--

 स्मराग्नौ जुव्हानाः सुरभिघृतधाराहुतिशतैः(श्लोo33)

 इति सौन्दर्यलहरी। सत्यम्। नायं शानच् किन्तु चानश्। एतेन "रसमानसारसेन(शिo6-75)इति माघो व्याख्यातः।

 (अष्टाoसूo1-3-79)

 अनुपराभ्यां कृञः(अष्टाoसूo1-3-79)। आभ्यां कृञः परस्मैपदं स्यात् कर्तृगेऽपि फले गन्धनादावपि। अनुकरोति, पराकरोति। ननु कर्मकर्तर्यपि प्राप्नोति। \`अनुक्रियते स्वयमेव' इति। नैष दोषः। कार्यातिदेशपक्षे "कर्मवत्कर्मणा"(अष्टाoसूo3-1-87)इत्यात्मनेपदेन परेणास्य बाधात्। शास्त्रातिदेशे तु "भावकर्मणोः"(अष्टाoसूo1-3-13)इत्यस्य पूर्वत्त्वात्परेणानेन यद्यपि भाव्यं तथापीह "कर्त्तरि कर्म(अष्टाoसूo1-3-14)इत्यतः "शेषात्कर्तरि"(अष्टाoसूo1-6-78)इत्यतश्च कर्तृग्रहणद्वयमनुवर्त्तते तेन कर्तैव यः कर्ता तत्रायं विधिर्न तु कर्मकर्त्तरीति बोध्यम्।

 (अष्टाoसूo1-3-80)

 अभिप्रत्यतिभ्यः क्षिपः(अष्टाoसूo1-3-80)। "क्षिप प्रेरणे"(तुoउo1216)स्वरितेत्। अभिक्षिपति, प्रतिक्षिपति, अतिक्षिपति। एभ्यः किम्! आक्षिपते। कर्त्तरीत्येव। नेह-आक्षिप्यते सूत्रम्। द्वितीयकर्तृग्रहणानुवृत्तेः कर्मकर्त्तर्यपि न।

 (अष्टाoसूo1-3-81)

 प्राद्वहः(अष्टाoसूo1-3-81)। "वह प्रापणे"(भाoउo1004)स्वरितेत्। प्रवहति। प्रात्किम्? आवहते।

 (अष्टाoसूo1-3-82)

 परेर्मृषः(अष्टाoसूo 1-3-82)"मृष तितिक्षायाम्"(दिoउo1164)स्वरितेत्। परिमृष्यति। परेः किम्? आमृष्यते। इह परेरिति योगं विभज्य वह इत्यनुवर्त्तनात् परिवहति इति केचिदिच्छन्ति।

 (अष्टाoसूo1-3-83)

 व्याङ्परिभ्यो रमः(अष्टाoसूo1-3-83)। "रम क्रीडायाम्"(भ्वाoआo0853)अनुदात्तेत्। विरमति, आरमति, परिरमति, एभ्यः किम्? अभिरमते।

 (अष्टाoसूo1-3-84)

 उपाच्च(अष्टाoसूo1-3-84)। उपपूर्वाद्रमेः प्राग्वत्। सकर्मकार्थोयमारम्भः। अकर्मकात्तु विभाषां वक्ष्यति। स्यादेतत्-उपपूर्वको रमिर्निर्वृत्तिविनाशयोर्वतते। उपरतोध्ययनात्। "उपरता निधनानि" इति यथा। न चानयोरर्थयोः सकर्मकता सम्भवति। सत्यम्। अन्तर्भावितव्यर्थोऽत्रोदाहार्यः। तद्यथा-\`यज्ञदत्तमुपरमति। उपरमयतीत्यर्थः।

 (अष्टाoसूo1-3-85)

 विभाषाकर्मकात्(अष्टाoसूo1-3-85)। उपाद्रमेरकर्मकात्परस्मैपदं वा स्यात्। उपरमति उपरमते वा। निवर्त्तत इत्यर्थः।

 (अष्टाoसूo1-3-86)

 बुधयुधनशजनेङ्प्रुद्रुस्रुभ्यो णेः(अष्टाoसूo1-3-86)। एभ्यो ण्यन्तेभ्यः परस्मैपदं स्यात्। "णिचश्व"(अष्टाoसूo1-3-74)इत्यस्यापवादः। बोधयति पद्मम्। योधयति काष्ठानि। नाशयति दुखम्। जनयति सुखम्। इह "अणावकर्मकात्"(अष्टाoसूo1-3-88)इति न सिध्यति। अचित्तवत्कर्तृकत्वात्। इङ्-अध्यापयति। प्रुद्रूस्रूणां "निगरणचलनार्थेभ्यश्च"(अष्टाoसूo1-3-87)इत्येव सिद्धे यदा न चलनार्थस्तदर्थं वचनम्। प्रावयति-प्रापयीत्यर्थः। द्रावयति-विलापयतीत्यर्थः। स्रावयति-स्यन्दयतीत्यर्थः। स्यन्दनं द्रवत्वजन्यचलनम्। न चैवं चलनार्थत्वात्सिद्धमिति वाच्यम्। द्रवत्वजन्यतावच्छेदकचलनत्वव्याप्यजातिविशेषे शक्ततयास्य विशेषशब्दत्वेप्यपर्यायत्।

 (अष्टाoसूo1-3-87)

 निगरणचलनार्थेभ्यश्च(अष्टाoसूo1-3-87)। अभ्यवहारार्थेभ्यः कम्पनार्थेभ्यश्च ण्यन्तेभ्यः परस्मैपदं स्यात्। निगारयति, आशयति, भोजयति, चलयति, चोपयति, कम्पयति। सकर्मकार्थोऽचित्तवत्कर्तृकार्थश्चायमारम्भ-। "आदेः प्रतिषेधो वक्तव्यः" इति काशिका। भाष्यकारस्तु "गतिबुद्धि"(अष्टाoसूo1-4-52)इत्यादिना णौकर्त्तुः कर्मसंज्ञा प्राप्ता "आदिखाद्योः प्रतिषेधः"(काoवाo)इति वचनान्न भवति। कथं तर्हि "आदयत्वन्नं बटुना" इति। अकर्त्रभिप्राये भविष्यति। कर्त्रभिप्राये प्राप्तस्य "निगरणचलन"(अष्टाoसूo1-3-87)इत्यस्य ह्ययं निषेधो न तु "शेषात्कर्त्तरि"(अष्टाoसूo1-3-75)इत्यस्य। कथं

 तर्ही श्रीहर्षः--

 इमां किमाचामयसे न चक्षुषि चिरं चकोरस्य भवन्मुखस्पृशि। इति।

 न च नायं भक्षणार्थः। न पीयतां नाम चकोरजिव्हया कथं चिदेतन्मुखचन्द्रचन्द्रिका॥ इति ।

 पूर्वार्धानुरोधेन पानार्थत्वादिति वाच्यम्। पानस्यापि भक्षणविशेषात्मकत्त्वात्। सामान्यग्रहेण विशेषस्यापि ग्राह्यत्त्वात्। अन्यथेहैव सूत्रे \`चोपयति'इत्युदाहरणासङ्गतेः। चुपेर्मन्दगत्यर्थकत्वात्। इमामित्यस्याकर्मकत्त्वासङ्गातिप्रसङ्गाच्च। गत्यादिसूत्रेण ह्यस्य कर्मसंज्ञा सा च प्रत्यवसानार्थतां विना दुरुपपादेति। अत एव "नपादमि"(अष्टाoसूo1-3-89)इति सूत्रे पाग्रहणं धेट उपसङ्ख्यानञ्च सङ्गच्छते। अन्यथा पाधेटोरप्याचमिवत्पानार्थत्त्वेन निषेधो व्यर्थः स्यात्। न चैवं बुधयुधादित्सूत्रे द्रवतिग्रहणं व्यर्थं चलनविशेषवाचकस्यापि चलनवाचकतानपायादिति वाच्यम्। चलनत्वव्याप्याया अखण्डाया एव जातेः प्रवृत्तिनिमित्तताया उक्तत्वात्। पानन्तु द्रवद्रव्यस्य गलादधः करणम्। तत्र द्रवद्रव्यांशस्याधःकरणे कर्मीभूतस्याधिकस्य भानेऽपि भक्षयतेरर्थस्य भानं निर्विवादम्। यथा मन्दगतौ भासमानायां गतेर्भानम्। अधिकं प्रविष्टं न तु तद्धानिरिति न्यायात्। न च पानत्वमप्यखण्डस्यन्दनत्ववदिति वाच्यम्। तत्साधकानिरुक्तेः। दृष्टान्ते तु कार्यतावच्छेदकतया तत्सिद्धेरिति। उच्यते-\`आचामय' इति लोडन्तं छित्वा "किं नाचामयेः" इति व्याख्येयम्। \`से' इति तु सम्बोधनं दमयन्त्यः। तथा हि-अस्य स्त्री ई-लक्ष्मीः तया सह वर्त्तमाना सेः तस्याः सम्बोधनं से। सलक्ष्मीके इत्यर्थः।

 (अष्टाoसूo1-3-88)

 अणावकर्मकाच्चित्तवत्कर्तृकात्(अष्टाoसूo1-3-88)। णेः पूर्वमकर्मकाच्चित्तवत्कर्तृकाण्ण्यन्तात्परस्मैपदं स्यात्। शेते कृष्णस्तं शाययति गोपी। अणौकिम्! आरोहयमाणं प्रयुङ्क्ते आरोहयते। "णेरणौ"(अष्टाoसूo1-3-67)इति सूत्रे उदाहरणत्वेन योऽकर्मको निर्णीतस्तस्माद् द्वितीये णौ मा भूत्। स हि णावकर्मकः निवृत्तप्रेषणाध्यारोपितप्रेषणयोरुभयोरपि न्यग्भवतीत्यर्थे पर्यवसानस्योक्तत्वात्। अकर्मकात्किम्! कटं कुर्वाणं प्रयुङ्क्ते कारयते। चित्तवत्कर्तृकात्किम्? व्रीहीन् शोषयते। अत्र केचित्। चुरादिण्यन्ताद्धेतुमण्णौ "अणौ"(अष्टाoसूo1-3-88)इत्यस्य प्रत्युदाहरणमाहुः। तत्तु भाष्यादिविरुद्धम्। तथा हि-वुधादिसत्रादिह णेरित्यनुवर्तते। बुधादिभ्यश्च हेतुमण्णिरेव सम्भवतीति निषेधोऽपि प्रत्यासत्तेस्तस्यैव न्याय्यः। तेन चुरादिण्यन्तादपि हेतुमण्णौ भवत्येवेदं परस्मैपदमिति भाष्ये स्थितम्। यत्तु रूपयन्तं प्रयोजयति \`रूपयते' इति केन चित्प्रत्युदाहृतं तच्चुरादिण्यन्ताद्धेतुमण्णिचं विधाय तस्य च सौकर्यातिशयात्प्रयोजकव्यापाराविवक्षायां प्रयोज्यव्यापारमात्रवृत्त्या अकर्मकतामाश्रित्य ततो द्वितीये हेतुमण्णिचि बोद्धव्यम्। अत एव \`प्रयोजयति' इत्याह। इह हि युजिना णिचा च प्रयुक्तिद्वयं वदता हेतुमण्णिद्वयं सूच्यते। अन्यथा \`प्रयुङ्क्ते' इत्येवादर्शयिष्यत्। एवञ्च चेतयमानं प्रयुङ्क्ते \`चेतयते' इति केषां चित्प्रत्युदाहरणं यद्वृत्तिकृता दूषितं तत्समर्थितं भवति। स्वार्थण्यन्तादेकस्मिन्नेव हेतुमण्णौ तु \`रूपयति' \`वेतयति' इत्येव बोध्यम्।

 (अष्टाoसूo1-3-89)

 न पादम्याङ्यमाङ्यसपरिमुहरुचिनृतिवदवसः(अष्टाoसूo1-3-89)। एभ्यो ण्यन्तेभ्यः परस्मैपदं न स्यात्‌। तत्र पिबतिर्निगरणार्थः। इतरे चित्तवत्कर्तृकाः। नृतिश्चलनार्थेऽपि। तेन "अणावकर्मकात्"(अष्टाoसूo1-3-88)इति "निगरणचलन"(अष्टाoसूo1-3-87)इति प्राप्तमिह निषिध्यते। "पा पाने"(भ्वाoपo125)पाययते। "पारक्षणे(अoपo1056)इत्ययन्तु न गृह्यते। "लुग्विकरणाऽलुग्विकरणयोरलुग्विकरणस्यैव ग्रहणम्"(पoभाo)इति परिभाषणात्। तेनाणावकर्मकत्वविवक्षायां परस्मैपदं भवत्येव। पालयति। "पालेर्लुग्वक्तव्यः"(कoवाo)िति लुगागमः। "दमु उपशमे"(दिoपo1203)दमयते। आङ्गपूर्वो "यम उपरमे"(भ्वाoपo184)। आयामयते। "नकम्यमिचमाप्"(गoसूo)इत्यतो नेत्यनुवर्तमाने "यमोऽपरिवेषणे"(गoसूo)इत्यनेनमित्संज्ञाप्रतिषेधः। ङकारविशिष्टस्योपादानमुपसर्गप्रांतपत्त्यर्थम्। तेनान्यान्वितादाकारात्परस्य न। आङ्पूर्वो "यसुप्रयत्नेः(दिoपo1211)। आयासयते। परिपूर्वो "मुह वैचित्ये"(दिoपo1198)। परिमोहयते, रोचयते, नर्त्तयते, वादयते, वासयते। "वस आच्छादने"(भ्वाo1005)इत्यस्य लुग्विकरणत्वादग्रहणम्। पादिषु धेट उपसङ्ख्यानम्(काoवाo)। "धापयेते शिशुमेकं सामीची" प्रत्यवसानार्थत्त्वाच्छिशुमित्यस्य कर्मत्वम्। समीचीति प्रथमाद्विवचनम्। "वा छन्दसि"(अष्टाoसूo6-1-107)इति पूर्वसवर्मदीर्घः। स्यादेतत्, "वत्सान्पाययति पयः"। "दमयन्ती कमनीयतामदम्"। "अवीवदद्वीणां परिवादकेन"। "भिक्षा वासयति" इत्यादिप्रयोगास्तर्हिकथमिति चेत्, अत्राहुः-कर्तृगे फले प्राप्तस्यात्मनेपदस्यापवादो यद्विहितं परस्मैपदं तस्यैवायं निषेधः। यत्त्वकर्त्रभिप्राये "शेषात्"(अष्टाoसूo1-2-78)इति परस्मैपदं तन्निर्बाधमेवेति।

 (अष्टाoसूo1-3-90)

 वा क्यषः(अष्टाoसूo1-3-90)। क्यषन्तात् परस्मैपदं वा स्यात्। लोहितायति, लोहितायते। नन्विह परस्मैपदाबावपक्षे लकार एवाश्रयेत न त्वात्मनेपदम्। तस्य प्रकृतिविशेषेऽर्थविशेषे च नियतत्वात्। सत्यम्। पूर्वसूत्रे तावदपवादमपनयता प्रतिषेधेनात्मनेपदं प्रवर्त्यत इति निर्विवादम्। स एव च प्रतिषेध इहानुवर्त्यते। तदनुवृतिसामर्थ्याच्चेहात्मनेपदविकल्पः सिध्यति। आत्मनेपदप्रवृत्त्यविनाभूतेन निषेधेनात्मनेपदस्य लक्षणया उपस्थितौ तस्यैव विकल्पनात्। तेन मुक्ते "शेषात्कर्त्तरि परस्मैपदम्'(अष्टाoसूo1-3-78)भविष्यति। प्रकृत्यर्थनियमपक्षे एकवाक्यताविधिश्चेति पक्षे च परस्मैपदविकल्पेपि न कश्चिद्दोष इत्यवधेयम्।

 (अष्टाoसूo1-3-91)। द्युतादिभ्यः परस्मैपदं वा स्याल्लुङि। अद्युतत्, अद्योतिष्ट। अलुठत्, अलोठिष्ट। लुङि किम्? द्योतते, लोठते। अनुदात्तेत्त्वान्नित्यं तङ्। नन्विह विकल्पानुवृत्तिर्व्यर्था। "अनुदात्तेतः"(अष्टाoसूo1-3-12)इत्यनेन प्रतिषिद्धस्य परस्मैपदस्यानेन प्रतिप्रसवे कृते "लस्य"(अष्टाoसूo3-4-77)इत्युत्सर्गेणेव पाक्षिकस्यात्मनेपदस्य सिद्धेः। सत्यम्। परस्मैपदे प्रतिप्रसूते आत्मनेपदं न भवतीति ज्ञापयितुं वानुवृत्तिः। तेन "अनुकरोति" इत्यादौ पाक्षिकमात्मनेपदं न भवति। यदा तु "अनुदात्तङितः"(अष्टाoसूo1-3-12)इत्यादिप्रकरणेनात्मनेपदमेव विधीयते "शेषात्"(अष्टाoसूo1-3-78)इत्यादिना च परस्मैपदम्। तदा \`अनुकरोति' इत्यादौ परस्मैपदेनात्मनेपदं बाध्यते येन नाप्राप्तिन्यायात्। पक्षे आत्मनेपदप्रवृत्त्यर्थं चेह वाग्रहणमित्यवधेयम्। पक्षद्वयमपीदं "अनुपराभ्याम्"(अष्टाoसूo1-3-79)इति सूत्रे नियमसूत्राणां विधिरूपेण निषेधरूपेण वा प्रवृत्तिरिति पक्षद्वयस्यापि तत्त्वं निरूपितमस्माभिः। तदप्येतस्माद्भाष्यादुत्थितमित्यवधेयम्।

 (अष्टाoसूo1-3-92)

 वृभ्द्यः स्यसनोः(अष्टाoसूo1-3-92)। वृतुवृधुशृधुस्यन्दूभ्यः परस्मैपदं वा स्यात्स्ये सनि च। वर्त्स्यति, अवर्त्स्यत्। विवृत्सति, "न वृद्भ्यश्चतुर्भ्यः"(अष्टाoसूo7-2-59)इतीणिनषेधः। पक्षे वर्त्तिष्यते, अवर्तिष्यत। विवर्त्तिषते। स्यसनोः किम्? वर्त्तते। ननु द्युतादिष्वेव वृतादयः पठ्यन्ते। तथा च तक्रकौण्डिन्यन्यायेनेयं प्राप्तिर्वृद्भयः पूर्वां प्राप्तिं बाधेत। ततश्च \`अवृतत्, अवर्तिष्ट'इति लुङि पूर्वेम विकल्पो न सिध्येत्। तथाचोत्तरसूत्रे चकारः क्रियते। लुटीति विशेषविधिना स्यसनोरियं प्राप्तिर्मा बाधीति1-1--1.अपादानसंज्ञां बाधते इत्यर्थः।-। अन्यथा कृपेरपि वृताद्यन्तर्भावादनेनैव सिद्धे किञ्चकारेणेति चेत्? सत्यम्, द्युतादिपाठसामथ्यांद्वृतादिभ्यो लुङि भविष्यति। यद्वा लुङीति स्वरयिष्यते।

 (अष्टाoसूo1-3-93)

 लुटि च क्लृपः(अष्टाoसूo1-3-93)। लुटि स्यसनोश्च कृपेः परस्मैपदं वा स्यात्। कल्प्तासि, कल्प्स्यति, अकल्प्स्यत्। चिक्लृप्सति। "तासि च क्लृपः"(अष्टाoसूo7-2-30) इतीट्प्रतिषेधः। पक्षे कल्पितासे। कल्पिष्यते, अकल्पिष्यत। चिकल्पिषते। इहेणिनषेधो नास्ति। तत्र हि "गमेरिट् परस्मैपदेषु"(अष्टाoसूo7-2-58)इत्यतः परस्मैपदेष्वित्यनुवर्त्तते। ऊदित्वात्पाक्षिक इडभावस्त्वस्त्येव। स्यादेतत्, स्यसनोरित्यस्य स्वरितत्वमेवास्तु "वा क्यषः"(अष्टाoसूo1-3-90)इति वाशब्दस्य यथा। तथा च "स्वरितेनाधिकारः"(अष्टाoसूo1-3-11)हत्येव सिद्धे किञ्चकारेण? सत्यम्, स्पष्टार्थश्चकारः। अथ एवानुकर्षणार्थाः सर्वे चकारा भाष्ये प्रत्याख्याताः।

 ॥ इति श्रीशब्दकौस्तुभे प्रथमस्याध्यायस्य तृतीये पादे द्वितीयमान्हिकम्॥ पादश्च समाप्तः ॥











 ॥चतुर्थेपादे प्रथममान्हिकम्॥

 (अष्टाoसूo1-4-1)

 आकडारादेका संज्ञा(अष्टाoसूo1-4-1)। इत ऊर्ध्वं कडाराः कर्मधारये(अष्टाoसूo2-2-38)इत्यतः प्रागेकस्य एकैव संज्ञा स्यात्। तत्रोभयोः सावकाशत्वे "विप्रतिषेधे परम्"(अष्टाoसूo1-4-2)इति परैव। निरवकाशत्वे तु सैवेति विवेकः।

 तत्र परस्या उदाहरणं-\`धनुषा विध्यति' इति। शराणामपायं प्रत्यवधिभूतस्यैव धनुषो व्यधनं प्रति साधकत्वमित्युभयप्रसङ्गे परत्वात्करणसंज्ञा अपादानसंज्ञां बाधते। तथा \`कांस्यपात्र्याम्भुङ्क्ते' इत्यधिकरणसंज्ञा \`धनुर्विध्यति'इति कर्तृसंज्ञा-1--1.अपादानसंज्ञां बाधते इत्यर्थः।-च। तदुक्तम्-"अपादानमुत्तराणि" इति।

 निरवकाशायास्तूदाहरणम्-\`अततक्षत्' इति। अत्र हि "संयोगेगुरु"(अष्टाoसूo1-4-11)इति गुरुसंज्ञा लघुसंज्ञां बाधते। तेन "सन्वल्लघुनि"(अष्टाoसूo7-4-93)इत्येतन्न प्रवर्त्तते।

 स्यादेतत्। भपदसंज्ञाभ्यां तर्हि अङ्गसंज्ञा बाध्येत। तथा च \`गार्ग्यः' इत्यत्र "यस्येति च"(अष्टाoसूo6-4-148)इति लोपो न स्यात्। \`धानुष्कः' इत्यत्राङ्गस्योच्यमाना वृद्धिर्न स्यात्। अङ्गसंज्ञा तु \`कर्त्तव्यम्' इत्यादौ सावकाशा। नहि धातुप्रत्यये पूर्वस्य भवपदसंज्ञे स्तः।

 अत्राहुः-"सुपि च"(अष्टाoसूo7-3-102) "बहुवचने झल्येत्"(अष्टाoसूo7-3-103) "तद्धितेष्वचामादेः"(अष्टाoसूo7-2-117)इत्यादौ स्वादिषु तद्धितेषु चाङ्गस्य कार्यविधानं समावेशस्य ज्ञापकम्। द्विविधा हि स्वादयः-यजादयो वलादयश्च। तत्र यथाक्रमं भपदसंज्ञाभ्यां भाव्यम्। ताभ्यां चाङ्गसंज्ञाबाधे निर्विषया एव तत्तद्विधयः स्युः।

 गुरुलघुसंज्ञे वर्णमात्रस्य विधीयेते, नहीघिसंज्ञे तु तदन्तस्येति ताभ्यां समाविशतः। तेन \`वात्सीबन्धुः' इत्यत्र "नदी बन्धुनि"(अष्टाoसूo6-2-109)इति पूर्वपदान्तोदात्तत्वं, \`हे वात्सीबन्धी'इत्यत्र "गुरोरनृतः"(अष्टाoसू8-2-86)इति प्लुतश्च सिध्यति। तथा विश्चना च विनरौ "द्वन्द्वे घि"(अष्टाoसूo2-2-32)इति पूर्वनिपातः। विनरावाचष्टे विनयति प्रविनय्य गतः। "ल्यपि लघुपूर्वात्"(अष्टाoसूo6-4-56)इति णेरयादेशः। यथा चायादेशे कर्त्तव्ये टिलोपो न स्थानिवत्तथा "अचः परस्मिन्"(अष्टाoसूo1-1-57)इत्यत्र व्युत्पादितम्। यत्तूक्तं विन्त्रोर्भावो वैन्त्रम् "इगन्ताच्च लघुपूर्वात्"(अष्टाoसूo5-1-131)इत्यणिति, तच्चिन्त्यम्;"द्वन्द्वमनोज्ञादिभ्यश्च"(अष्टाoसूo5-1-133)इति वुञ्प्रसङ्गादिति कैयटः। पुरुषसंज्ञा तु परस्मैपदसंज्ञां न बाधते "णलुत्तमो वा"(अष्टाoसूo7-1-91)इति ज्ञापकात्। अन्यत्रापि यत्र समावेश इष्टस्तत्र चकारादिना स्वस्थाने साधयिष्यते। भाष्ये तु पाठान्तरमप्युपन्यस्तम्-"प्राक्कडारात्परं कार्यम्" इति। अस्यार्थः-प्राक्कडारात्संज्ञाख्यं कार्यं परं स्यादिति। संज्ञाप्रकरणाद्धि संज्ञारूपमेवेह कार्यम्। परासंज्ञेत्येव तु न सूत्रितम्। "विप्रतिषेधे"(अष्टाoसूo1-4-2)इत्यत्तरसूत्रे परङ्कार्यमित्यस्यानुवृत्तिर्यथा स्यात्। तत्र यस्याः संज्ञायाः परस्याः पूर्वयाऽनवकाशया बाधः प्राप्तः सा पराऽनेन विधीयते। एतदेव च ज्ञापकमिह प्रकरणे संज्ञानां बाध्यबाधकभावस्य। तेन परयाऽनवकाशया सावकाशा पूर्वा बाध्यते। द्वयोस्तुसावकाशयोर्विप्रतिषेधे परया पूर्वा बाध्यते इति। अस्मिन्पक्षे अङ्गसंज्ञा परा कर्त्तव्या भपदसंज्ञे तु पूर्वे, एवं यत्र यत्र समावेश इष्टस्तत्र सर्वत्र बोद्धव्यम्। अस्मिन्पक्षे ऋत्विय इति न सिध्यति। तथाहि, "ऋतोरण्"(अष्टाoसूo5-1-105) "छन्दसि घस्"(अष्टाoसूo5-1-106) "सिति च"(अष्टाoसूo1-4-16)इति पदसंज्ञैवेष्टा। तेन तत्र परं कार्यमिति वचनाद्भसञ्ज्ञापि स्यात्। ततश्च "ओर्गुणाः"(अष्टाoसूo6-4-146)प्रसज्येत। पदत्वप्रयुक्तेनावग्रहेण सित्करणं सार्थकं स्यात्। "शेषो बहुव्रीहिः"(अष्टाoसूo2-1-23)"शेषो घ्यसखि"(अष्टाoसूo1-4-7)इति शेषग्रहणं चास्मिन्पक्षे कर्त्तव्यं स्यात्। अन्यथा हि \`उन्मत्तगङ्गम्' इत्यादौ "अन्यपदार्थे च सञ्ज्ञायाम्"(अष्टाoसूo2-1-21)इति सत्यामव्ययीभावसञ्ज्ञायां परङ्कार्यमिति वचनाद्बहुव्रीहिसञ्ज्ञाऽपि स्यात्। \`मत्यै' इत्यत्र नदीसञ्ज्ञापर्याये घिसंज्ञाऽपि स्यात्। ततश्च गुणप्रसङ्गः। वस्तुतो बहुव्रीहौ शेषग्रहणं पाठद्वयेऽपि कर्तव्यं, घिसंज्ञायान्तु पाठद्वयेऽपि न कर्तव्यमिति तत्रैव वक्ष्यामः।

 इदं त्ववधेयम्। एका संज्ञेति पाठेऽपि संज्ञाग्रहणं न कर्तव्यम्। एकेत्युक्तेऽपि सञ्ज्ञाधिकारदेव तल्लाभात्।

 स्यादेतत्, "आद्वन्द्वात" इत्येवोच्यताम्। न हि "चार्थे द्वन्द्वः"(अष्टाoसूo2-2-29)इत्यतः परत्रेदमुपयुज्यते। सत्यम्, तथा सति "द्वन्द्वश्च प्राणितूर्य"(अष्टाoसूo2-4-2)इत्यस्याप्यवधित्वं सम्भाव्येत। ततश्च सम्बुद्धिसञ्ज्ञामन्त्रितसञ्ज्ञयोः समावेशो न स्यात्। ननु "आकडारात्" इत्युक्तेऽपि "प्राक्कडारात्समासः"(अष्टाoसूo2-1-3)इत्यस्यावधित्वं कुतो न स्यादिति चेत्? व्याप्तिन्यायाल्लिङ्गाच्च। यदयं "तत्पुरुषः"(अष्टाoसूo2-1-22)"द्विगुश्च"(अष्टाoसूo2-1-23)इत्यारभते। समावेशार्थं हि च तत्। वस्तुतस्तु "संख्यापूर्वो द्विगुः"(अष्टाoसूo2-1-52)इत्यत्रैव चकारः पाठ्यः तावतैव "दिवः कर्म च"(अष्टाoसूo1-4-43)"तत्प्रयोजको हेतुश्च"(अष्टाoसूo2-1-23)इति सूत्रान्तरं तु न कर्तव्यमेव। एवं समानाधिकरणसमासप्रकरणं समाप्य "कर्मधारयश्च" इत्येव पाठ्यम्। "तत्पुरुषः समानाधिकरणः करमधारयः(अष्टाoसूo1-2-42)इति सुत्रं तु मास्त्विति दिक्।

 (अष्टाoसूo1-4-2)



 विप्रतिषेधे परङ्कार्यम्(अष्टाoसूo1-4-2)। विरोधे सति कृत्यर्हं यत्परं तत् स्यात्। विप्रतिपूर्वात्सेधतेर्घञ्, "उपसर्गात्सुनोति"(अष्टाoसूo8-3-65)इति षत्वम्। उपसर्गवशाच्च विरोधार्थकत्वम्। \`कार्यम्' इत्यत्र "अर्हे कृत्यतृचश्च"(अष्टाoसूo3-3-169)इत्यर्हार्थे कृत्यप्रत्ययः। तेन तुल्यबलविरोध इति पर्यवस्यति। नह्यपवादादीनां सन्निधौ उत्सर्गादीनां कृत्यर्हत्वं, तैर्बाधितत्वात्। तत्र नित्यमावश्यकत्वाद्वाधकम्। अन्तरङ्गन्तु लाघवात्। अपवादस्तु वचनप्रामाण्यात्। तद्भिन्नस्तु प्रकृतसूत्रस्य विषयः। तदुक्तम्-"परनित्यान्तरङ्गापवादानामुत्तरोत्तरस्य बलवत्त्वम्"(पoभाo38)इति। जातिपक्षे विध्यर्थं सूत्रम्। वृक्षेषु, वृक्षाभ्याम् इत्यत्र हि लब्धावकाशयोरेत्वदीर्घत्वशास्त्रयोर्वृक्षेभ्य इत्यत्र युगपत्प्रसङ्गे सति गमकाभावादप्रतिपत्तिरेव स्यात्। तदुक्तम्-"अप्रतिपत्तिर्वोभयोस्तुल्यबलत्वात्" इति। तत्रास्माद्वचनात्परस्मिन्कृते यदि पूर्वस्यापि निमित्तमस्ति तर्हि तदपि भवति। यथा \`भिन्धकि' इत्यत्र परत्वाद्धिभावे कृतेऽप्यकच्। तदुक्तं-"पुनः प्रसङ्गविज्ञानात्सिद्धम्"(पoभाo39)इति। व्यक्तिपक्षे तु तद्व्यक्तिविषयकयोर्लक्षणयोरन्यत्र चरितार्थत्वासम्भवात्तव्यानीयरामिव पर्याये प्राप्ते नियमार्थमिदं सूत्रम्-विप्रतिषेधे परमेव न तु पूर्वमिति। एतल्लभणारम्भाच्च तत्र पूर्वस्यानारम्भोऽनुमीयते। तथाच जुहुतात्त्वमित्यत्र परत्वात्तातङि कृते स्थानिवद्भावेन धित्वं न भवति। तदुक्तं-"सकृद्गतौ विप्रतिषेधे यद्बाधितं तद्बाधितमेव"(पoभाo40)इति। जातिव्यक्तिपक्षयोश्च लक्ष्यानुरोधाद्व्यवस्थेत्युक्तं पस्पशायाम्। नित्यादिषु तु नास्य प्रवृत्तिरित्युक्तम्। तेन रधेर्णिचि "अत उपधायाः"(अष्टाoसूo7-1-61)इति वृद्धिं परामप्यनित्यां बाधित्वा "रधिजभोः"(अष्टाoसूo7-1-61)इति नुमेव। न च सोऽपि शब्दान्तरप्राप्त्याऽनित्य एवेति वाच्यम्, कृताकृतप्रसङ्गित्वमात्रेणापि क्वचिन्नित्यताभ्युपगमात्। तेन \`रन्धयति' इति सिद्धम्। तथा \`अदुद्रुवत्' इत्यादावन्तरङ्ग उवङ् परमपि लघूपधगुणं बाधते। तथा \`शुनः' इत्यत्रान्तरङ्गत्वात् "सम्प्रसारणाच्च"(अष्टाoसूo6-1-108)इति पूर्वत्वम्। अल्लोपे तु सति तस्य स्थानिवत्त्वाद्यण् स्यात्। \`बहुश्वानगरी' इत्यत्र "अन उपधालोपिनः"(अष्टाoसूo4-1-28)इति ङीप् स्यात्। सिद्धान्ते गौरादिलक्षणो ङीष् तु न, उपसर्जनत्वात्। यत्त्विहत्यभाष्यं \`बहुशुनी' इति, तत्सिद्धान्तेन स्थितम्, अल्लोपाभ्युपगमपक्षे प्रवृत्तत्वात्। एतच्चेहैव कैयटे आभात्सूत्रीयभाष्यकैयटयोश्च स्पष्टं न्यायसिद्धञ्च। यत्तु "बहुश्वेत्येव भवितव्यम्" इति डाप्सूत्रे भाष्यम्, तदिह साधकतया न ग्राह्यम्। डाप्पक्षमेवोप्रकम्य \`बहुशुका' इति रूपं तिरस्कर्तुं तस्य प्रवृत्तत्वात्। \`वृक्ष इह' इत्यादौ त्वन्तरङ्गेण गुणेन दीर्घो बाध्यते। न चासौ अपवादः कथं बाध्यतामिति वाच्यम्, समानाश्रये तस्य चरितार्थत्वात्। तथा च वार्त्तिकम्-"इण्‌ङिशीनामाद्‌गुणः सवर्णदीर्घत्वात्"(काoवाo)इति। इह शीनामिति नदीत्वान्नुट्, विभक्तिपरतया नित्यस्त्रीत्वात्। अत एव "औङः श्याम्"(कoवाo)इति प्रयोगः। उदाहरणन्तु \`अयजे इन्द्रं, वृक्षे इन्द्रं, सर्वे इह' इति बोध्यम्। इहान्तरङ्गं बलवदिति लाघवन्यायमूलकमिति कैयटः। "अचः परस्मिन्'(अष्टाoसूo1-1-57)इति सूत्रे भाष्यमप्येवम्। "असिद्धं बहिरङ्गम्"(पoभाo50)इति तु "वाह ऊठ्"(अष्टाoसूo6-4-132)इत्यूठ्ग्रहणेन ज्ञापितम्। "षत्वतुकोः"(अष्टाoसूo6-1-86)इत्यनेन तु तदपवादभूतं "नाजानन्तर्ये"(पoभाo51)इति। तत्र "असिद्धम्"(पoभाo50)इत्यनया \`पचावेदम्' इत्यादावैत्वाभावार्थमवश्याश्रयणीयया गतार्थत्वाद् "अन्तरङ्गं बलीयः" इति न कर्तव्येतीहत्यं भाष्यं विरुद्धम्। न्यायसिद्धताया उक्तत्वात्। किञ्च सापवादयाऽसिद्धपरिभाषया कथं निरपवादाया गतार्थता? अथ "षत्वतुकोः"(अष्टाoसूo6-1-86)इत्यनेन "असिद्धं बहिरङ्म्"(पoभाo50)इत्यस्या अनित्यतैव ज्ञाप्यते, लाघवात्; न तु "नाजानन्तर्ये"(पoभाo51)इति, गौरवात्। तर्हि प्रबलमिदं भाष्यम्। स्फुटीकृतं चेदम् "अचः परस्मिन्"(अष्टाoसूo1-1-57)इति सूत्रेऽस्माभिः। एवञ्चाचोरानन्तर्यमिति द्वित्वं विवक्षितम्। नचेत्यादयोऽपि प्राचाङ्कलहा मुधैव। एवञ्च "अन्तरङ्गानपि विधीन् बहिरङ्गो लुग्बाधते"(पoभाo52)इत्यपि गतार्थम्। "षत्वतुकोः"(अष्टाoसूo6-1-86)इति वा कृतितुग्ग्रहणेन वाऽनित्यताज्ञापनात् "अश्विमानण"(अष्टाoसूo4-4-126) "श्वयुव"(अष्टाoसूo6-4-132)इत्यादिनिर्द्देशाच्च। तेन \`गोमत्प्रियः' इत्यादि सिद्धम्। आचारक्विपि तवममादिबाधे च क्रमेण प्रत्ययोत्तरपदग्रहणस्य कृतार्थत्वात्तदीयज्ञापकता प्रवादोऽपि यथाश्रुताभिप्रायेणैवेति दिक्॥

 ॥ इति श्रीशब्दकौस्तुभे प्रथमस्याध्यायस्य चतुर्थे पादे प्रथममान्हिकम् ॥













 ॥ चतुर्थे पादे द्वितीयमान्हिकम् ॥

 (अष्टाoसूo1-4-3)

 यूस्त्र्याख्यौ नही(अष्टाoसूo1-4-3)। इवर्णोवर्णान्तौ तिन्यस्त्रीलिङ्गौ नदीसंज्ञो स्तः। दीर्घान्तयोरेषा संज्ञा व्यतिष्ठते, अण्त्वेन सवर्णग्रहणात्। ह्रस्वान्तयोस्तु प्राप्ताप्येषा परया घिसंज्ञया बाध्यते। तेन \`मते, धेनो' इत्यादौ "अम्बार्थनद्योः"(अष्टाoसूo7-3-107)इति ह्रस्वो न भवति। ननु शेषग्रहणाद् धिसंज्ञा कथं भवेदिति चेत्? न, शेषग्रहमस्य प्रत्याख्यातत्वात्। तथाहि, एका संज्ञेति पाठे तावच्छेषस्य ग्रहणं व्यर्थमिति स्पष्टमेव। अपरङ्कार्यमिति पाठे तु दीर्घान्ते सावकाशां नदीसंज्ञां पुन्नपुंसकयोः सावकाशा घिसंज्ञा \`हे मते' इत्यादौ परत्वाद्वाधिष्यते। \`मत्यै, धेन्वै' इत्यादौ तु निरवकाशाऽपि "ङिति ह्रस्वश्च'(अष्टाoसूo1-4-6)इति नदीसंज्ञा घिसंज्ञां न बाधेत। अतः शेषग्रहणं कृतम्। तदपि वस्तुतो व्यर्थमेव, नदीसंज्ञावचनसामर्थ्यादेव घिसंज्ञाबाधोपपत्तेः। ह्रस्वलक्षणा हि नदीसंज्ञा। सा च प्रत्ययापेक्षत्वाद्वहिरङ्गा। तत्रान्तरङ्गायां घिसंज्ञायां "घेर्ङिति"(अष्टाoसूo7-3-111)इति च गुणे कृते ह्रस्वाभावान्नदीसंज्ञा निर्विषया स्यात्। तदुक्तम्-"तत्र वचनप्रामाण्यान्नदीसंज्ञायां घिसंज्ञाभावः" इति। यद्वा, ईश्च ऊश्च यू "वा छन्दसि"(अष्टाoसूo6-1-107)इति पूर्वसवर्णः। तेन दीर्घयोरेवेयं नदीसंज्ञा। न चैवं "ङिति ह्रवस्श्च'(अष्टाoसूo1-4-6)इति सूत्रे ह्रस्वांशेऽनन्वयः स्यादिति वाच्यम्, विभक्तिविपरिणामेन य्वोः सवर्णो यो ह्रस्व इति व्याख्यानात्। उदाहरणन्तु \`गौर्यै' \`वध्वै' इत्यादि। यू इति किम्? मात्रे, स्वस्रे। स्त्र्याख्यौ किम्? वातप्रम्ये।

 स्यादेतत्। स्त्रियमाचक्षाते इति विग्रहे स्त्र्याख्यायाविति प्राप्नोति। "आतश्चोपसर्गे"(अष्टाoसूo3-1-136)इति कप्रत्ययस्य \`सुग्लः' इत्यादौ सावकाशस्य परेण कर्मण्यणा बाधितत्वात्। सत्यम्, मूलविभुजादित्वात्कः। यद्वा, विच्प्रत्ययो भविष्यति। एतेन "तत्प्रख्यञ्चान्यशास्त्रम्"(जैoसूo1-4-4)इति जैमिनिसूत्रमपि व्याख्यातम्। नन्वेमपि स्त्रियामित्येवास्तु किमधिकेन? मैवम्, आसमन्ताच्चक्षाते इति व्युत्पत्त्या नित्यस्त्रीत्वलाभार्थं तदुपादानात्। तेन \`ग्रामण्ये सेनान्ये स्त्रियै' इत्यत्र न भवति। ग्रामं सेनाञ्च नयतीति हि क्रियाशब्दावेतौ लिङ्गत्रयसाधारणौ। अत एव \`आध्यै ब्राह्मण्यै' इति भाष्योदाहरणं चिन्त्यमिति कैयटः, आध्यानकर्तृत्वस्यापि लिङ्गत्रयसाधारणत्वात्।

 प्रादेशनं निर्वपणमपवर्जनमंहतिः(अoकोo2-7-30)

 इत्यमरकोशादिबलाद्दाने रूढौ तु प्रद्वेषयुक्तमाभिचारिकाद्यङ्गभूतमेव तदिह ग्राह्यम्। उणादीनामव्युत्पत्तिपक्षाश्रयणादन्तोदात्तता। "वहिवस्यर्तिभ्यश्चित्"(उoसूo509)इति चिद्ग्रहणानुवृत्तेरिति तु तत्त्वम्। एतेन "मानो गर्वः" इति व्याचक्षाणा अपि प्रत्युक्ताः, पदद्वयत्वस्याध्यापकसम्प्रदायसिद्धत्त्वात् वाक्यशेषानुगुण्याच्च। तस्माद् \`आध्यै ब्राह्मण्यै' इति भाष्योदाहरणं चिन्त्यमिति। स्थितम्। प्राक्सुबुत्पत्तेर्यत्र समासस्तत्रैव गतिकारकपूर्वस्येष्यत इति यण् प्रवर्त्तत इति वदतां श्रीपतिदत्तादीनामपि मते कैयटोक्तं चिन्त्यं दृढमेव। वस्तुतस्तु आध्यानमाधीरिति व्युत्पाद्यगुणगुणिनोरभेदविवक्षयैव प्रयोगोऽयमिति चिन्त्योद्धारोऽवधेयः। हरदत्तस्त्वाह-नित्यस्त्रीत्वं नाम न लिङ्गान्तरानभिधायकत्वं, किन्तु शब्दान्तरसमभिव्याहारं विनैव स्त्रियां वर्त्तमानत्वं तत्। वृत्तिस्वरसोऽप्येवम्। कथन्तर्हि \`ग्रामण्ये' \`खलप्वे' इत्यादि प्रत्युदाह्रियते इति चेत्? शृणु। क्रियाशब्दत्वोप्यनयोः पुंसि मुख्या वृत्तिः। पुंसामेव त्वयमौत्सर्गिको धर्मः यद्भ्रामनयनं खलपवनं वा। आध्यानं तु स्त्रीपुंससाधारणमेवेति वैषम्यम्। तस्माद्युक्तमेवेदं भाष्यमिति।

 अत्र वार्त्तिकम्-प्रथमलिङ्गग्रहणञ्च। प्रयोजनं क्विब्लुक्समासाः। अस्यार्थः-यः पूर्वं स्त्र्याख्यः पश्चादुपसर्जनतया लिङ्गान्तरविशिष्टं द्रव्यान्तरमाह तस्य नदीसंज्ञा वक्तव्या। क्विपि कुमारीमिच्छति कुमारीयति। तत; क्विप्, अल्लोपयलोपौ, क्वौ लुप्तस्य स्थानिवत्त्वानिषेधान्नयण्। यद्वा, कुमारयतीति कुमारी, आचारक्विबन्तात्कर्त्तरि क्विप्। कुमारी ब्राह्मण-। ङ्यन्तत्वात्सुलोपः। तस्मै कुमार्‌यै ब्राह्मणाय।

 स्यादेतत्। इह क्यच्क्विपोः प्रकृतिभूतस्य ङीबन्तस्यापि नित्यस्त्रीत्वं दुर्लभं पुंलिङ्गात्क्यच्क्विपोः निर्वृत्तेन त्रिलिङ्गेन समानाकारत्वादिति चेत्? न, अर्थभेदेन शब्दभेदाश्रयणात्। तत्र प्रथमोदाहृतस्येत्थं रूपाणि-कुमारीमिच्छन् कुमारीवाचरन् वा ब्राह्मणः कुमारी, ङ्यन्तत्वात्सुलोपः। कुमार्यौ। कुमार्यः। न चेह "अनिश्नुधातु"(अष्टाoसूo6-4-77)इतीयङ्प्रसङ्गः। "एरनेकाचः"(अष्टाoसूo6-4-82)इति यणा बाधितत्वात्। अत एव अमि शसि च कुमार्यं, कुमार्यः; प्रध्यं, प्रध्य इतिवत्। न च "गतिकारकपूर्वस्यैव" इति निषेधः शङ्क्यः, तदितरपूर्वस्य नेत्यर्थात् विशिष्टाभावस्यापूर्वेपि सत्त्वात्। ङयि कुमार्यै, कुमार्याः, कुमारीणां, कुमार्यां ब्रह्मणे, हे कुमारि ब्राह्मणे इत्यादि। पत्न्यादेस्तु संयोगपूर्वकत्वादियङ्। पत्नियौ, पत्नियः इत्यादि। शेषं प्राग्वत्। पुंलिङ्गात्क्यवच्क्यङोर्निष्पन्नस्य तु अङ्यन्तत्वात्सुलोपोन। कुमारीः। हेकुमारीः। अनदीत्वाद्‌ध्रस्वो न। कुमार्यं, कुमार्याः, कुमार्यं ब्राह्मणानां, कुमार्यि ब्राह्मणे इत्यादि। कुमारमात्मनमिच्छन्ती ब्राह्मणी कुमारीरित्यत्रापि कैयटमते नित्यस्त्रीत्वाभावात्पुंवदेव रूपम्। हरदत्तमते तु लक्ष्मीवत्। अमि शसि च यण्विशेषः।

 प्रकृतमनुसरामः। "लुम्मनुष्ये"(अष्टाoसूo5-3-98)इति लुप्। खरकुट्यै ब्राह्मणाय। यद्यप्यत्र युक्तवद्भावात्स्त्रीत्वमस्ति तथापि स्वाश्रयस्य पुंस्त्वस्यापि सत्त्वान्नित्यस्त्रीत्वं नास्तीति कैयटहरदत्तादयः। तच्चिन्त्यम्, \`चञ्चाः पश्य' इत्यादौ शसो नत्वापत्तेः। तस्माल्लुबन्तैः खरकुटीचञ्चादिश्ब्दैः शास्त्रीयस्त्रीत्वविशिष्ट एव लौकिकः पुमानभिधीयते इत्येव तत्त्वम्। एवञ्च लुपः प्रयोजितत्वेन कथं गणनेत्यपि चिन्त्यम्। समासे अतिलक्ष्मीः, बहुश्रेयसी। "ईयसश्च"(अष्टाoसूo5-4-156)इति कब्निषेधः। "ईयसो बहुव्रीहेर्न"(काoवाo)इत्युपसर्जनहस्वो न। उभयत्रापि सम्बुद्धौ हस्वः ङित्सु आडागमादिकञ्च नदीसंज्ञाकार्यं बोध्यम्॥ अवयवस्त्रीविषयत्वात्सिद्धम्॥ समासे तावदवयवो लक्ष्म्यादिशब्दः स्त्रियामेव वर्त्तते इति तदानीमेव सेज्ञाः। ततश्च वर्णसंज्ञापक्षे समुदायस्य नद्यन्तत्वात्कार्यसिद्धिः। तदन्तस्य संज्ञेति पक्षे तु अङ्गाधिकारे तस्य च तदुत्तरपदस्य चेति वचनात्। वस्तुरस्तूक्तवचनस्य प्रागेव दूषितत्वात्तदन्तत्वेनैव सिद्धिर्बोध्या। अतितन्त्रीबन्धुरित्यत्रापि "नदी बन्धुनि"(अष्टाoसूo6-2-109)इति पूर्वपदान्तोदात्तत्वं सिध्यति,-पूर्वपदस्य नद्या विशेषणोत्। क्विब्लुपोरपि अन्तरङ्गत्वात्क्विबादेः प्रागेव प्रवृत्ता संज्ञा बहिरङ्गेण लिङ्गान्तरयोगेण न निवर्तते त्वकत्पितृकेऽकज्वत्। "अकृतव्यूहाः"(पoभाo56)इत्यस्यानित्यताया "अचः परस्मिन्'(अष्टाoसूo1-1-57)इति सूत्रे वर्णितत्वात्।

 स्यादेतत्। इयङुवङ्स्थानप्रतिषेधे यण्स्थानप्रतिषेधप्रसङ्गोऽवयवस्येयङुवङ्स्थानत्वात्। यथा ह्यवयवस्य स्त्रीविषयत्वात्समुदायस्य नदीसंज्ञेत्युक्तम्, तथावयवस्येयङुवङ्स्थानत्वात्समुदायस्य यण्स्थानस्यापि प्रतिषेधः स्यात्। यथा स्त्रियै आध्यै प्रध्यै।

 अत्राहुः,-इङुवङ्भ्यामङ्गमाक्षिप्यते,-अङ्गाधिकारे तयोर्विधानात्। तेन यस्याङ्गस्येयङुवङौ निर्वर्तेते तस्य नदीसंज्ञानिषेधः। \`आध्यै' इत्यत्र तु अवयवस्याङ्गत्वं नास्ति अङ्गस्य तु "एरनेकाचः"(अष्टाoसूo6-4-82)इति यण्विधानादियङुवङः स्थानता नास्तीति निषेधाभावः। एतदर्थमेव च तत्र स्थानग्रहणम्, इयङुवङोर्यदा स्थितिस्तदा प्रतिषेधो यथा स्यात्, यदा त्वपवादेन बाधस्तदा मा भूदिति। एवं "ङिति ह्रस्वश्च"(अष्टाoसूo1-4-6)इत्यत्राप्यङ्गस्याक्षेपात्सोऽपि विधिरङ्गस्यैव स्त्रीत्वे भवति, नावयवस्य। शकट्यै, अतिशकटये ब्राह्मणाय। श्रियै, अतिश्रिये ब्राह्मणाय। इह तु स्यादेव-अतिश्रिये अतिश्रियै वा ब्राह्मण्यै इति स्थितं भाष्ये। न चेह नित्यस्त्रीत्वं नास्तीति वाच्यम्, हरदत्तमते तत्सत्त्वात्। कैयटमते तु "ङिति ह्रस्वश्च"(अष्टाoसूo1-4-6)इत्यत्र स्त्रीग्रहणमात्रमनुवर्त्तते, न त्वाख्याग्रहणम्। एवञ्च सुधीशब्देऽपि रूपद्वयं निर्विवादम्। सुध्यादयः पुंवदिति प्रक्रिया तु प्रामादिक्येव। अतिलक्ष्म्यतिचम्वोर्वातप्रमीहूहूभ्यां साम्योक्तिरप्येवम्। तथा \`स्वयंभूः पुंवद्' इत्यपि प्रमाद एव।

 स्यादेत्त्, \`निष्कौशाम्बिः पुमान्' इत्यत्रापि अन्तरङ्गतया नदीसंज्ञा स्यादतिलक्ष्म्यादौ यथा। सत्यम्, सत्यामपि तस्यां न कश्चिद्रूपे दोषः। न च सम्बुद्धिह्रस्वादिप्रसङ्गः, ह्रस्वादेशेन नद्या अपहारात्। वर्णस्य नदीत्वात्। स्त्र्याख्यत्वं तु तस्य शक्त्याश्रयतामात्रेण बोध्यम्। पर्याप्त्यधिकरणताया अविवक्षितत्वात्। तदन्तस्य नदीसंज्ञेति पक्षेऽपि एकदेशविकारानभ्युपगमेन सर्वादेशस्यैव वक्तव्यत्वात्। न च स्थानिवद्भावः, अल्विधित्वात्। \`प्रपठ्य' इत्यत्रेडभावार्थं विशेषणतयाऽप्यलाश्रयणे निषेधस्य सिद्धान्तितत्वादिति दिक्। निष्कौशाम्ब्यै निष्कौशाम्बये ब्राह्मण्यै इत्यत्र तु "ङिति ह्रस्वश्च"(अष्टाoसूo1-4-6)इति विकल्पो भवत्येवेति दिक्।

 (अष्टाoसूo1-4-4)

 नेयङुवङ्स्थानावस्त्री(अष्टाoसूo1-4-4)। इयङुवङो स्थितिः स्थानं निरपवादा प्रसक्तिर्यत्र तावीहूतौ नदीसंज्ञौ स्तः स्त्रीशब्दं विना। हे श्रीः। हे भूः। अस्त्रीति किम्? हे स्त्रि। कथं तर्हि "विमानना सुभ्रु कुतः। पितुर्गृहे" इति कालिदासः। "हापितः क्वासि हे सुभ्रु" इति भट्टिश्च। "एकवंशप्रभवभ्रुव" इति श्रीहर्षश्च। प्रमाद एवायमिति हरदत्तः। "सामान्ये नपुंसकम्"(कoवाo)इति वा कथञचि त्समाधेयम्। केचित्तु तदो दावचनेन "सकृद्‌द्वन्द्वमनित्यम्" इति परिभाषाज्ञापनमाश्रित्यानित्योऽयं प्रतिषेध इति समादधुः। किंन्त्वेतत्सक लप्रमादेषु सुवचम्। तदोदावचनप्रत्याख्यानपरभाष्यादिविरुद्धञ्च। अन्ये तु "वामि"(अष्टाoसूo1-4-5)इत्यतो वाग्रहणस्य सिंहावलोकितन्यायेनानुवृत्तस्य व्यवस्थितविभाषापरत्वेनेष्टसिद्धिमाहुः। तदपि न, सिंहावलोकितन्यायस्येहाभिमतत्वे नञ्ग्रहणस्य "वामि"(अष्टाoसूo1-4-5)इत्युत्तरसूत्रस्य च वैयर्थ्यापत्तेः। यत्तूक्तं दुर्घटवृत्तौ भ्रुशब्दाद् "अप्राणिजातेश्च"(काoवाo)इत्यूङि समासे उपसर्जनह्रस्त्वत्वे च कृते "ऊङुतः"(अष्टाoसूo4-1-66)इत्यूङि तस्य समुदायभक्तत्वान्नोवङ्स्थानत्वमिति। तदतिस्थवीयः, प्रत्ययस्य भक्तताया निष्प्रमाणकत्वात्। तत्स्थानिकस्यैकादेशस्यान्तवद्भावेन भ्रूशब्दावयवताया अनपायात्, अङ्गाधिकारे तदुत्तरपदग्रहणस्य निर्विवादतया समुदायभक्तेऽप्युवङ्प्रवृत्तेश्च। \`सुभ्रुवौ' इत्यादिरूपाणां सर्वसम्मतत्वाच्चेति दिक्।

 (अष्टाoसूo1-4-5)

 वामि(अष्टाoसूo1-4-5)। इयङुवङ्स्थानौ वा नदीसंज्ञौ स्तः स्त्रियामामि। श्रीणाम्, श्रियाम्, भ्रूणाम्, भ्रुवाम्। द्वितीयैकवचनं तु नेह सूत्रे गृह्यते, तत्र नदीकार्याभावात्। अस्त्रीत्येव। स्त्रीणाम्। इह "वाचि ह्रस्वश्च" इत्येव कुतो न कृतम्। एवं हि ङितीति न कर्तव्यमिति चिन्त्यम्। वस्तुतस्तु सन्निपातपरिभाषया \`भ्रूणाम्' इति नुट् न स्यादत आमीत्युक्तम्। परिभाषा चेयमननैव ज्ञाप्यते इति ध्येयम्।

 (अष्टाoसूo1-4-6)

 ङिति ह्रस्वश्च(अष्टाoसूo1-4-6)। इयङुवङ्स्थानौ ह्रस्वौ च यू वा नदीसंज्ञौ स्तः स्त्रियां ङिति परे। श्रियै, श्रिये, भ्रुवै, भ्रुवे, कृत्यै, कृतये, धेन्वै, धेनवे। अस्त्रीत्येव। स्त्रियै। स्त्रीलोङ्गाविति किम्? अग्नये, वायवे। इह प्रथमलिङ्गग्रहणं नास्ति। तेन निष्कौसाम्बिर्हरिवदित्युक्तम्। स्त्रियमतिक्रान्तोऽतिस्त्रिरित्यत्र तु विशेषः। अतिस्त्रियौ, "स्त्रियाः"(अष्टाoसूo6-4-79)इतीयङ्। अयं हि गौणत्वेऽपि भवति। किन्तु-

 गुणनाबावौत्वनुङ्भिः परत्वात्पुंसि बाध्यते।

 क्लीबे नुमा च स्त्रीशब्दस्येयङित्यवधार्यताम्॥

 "जसि च"(अष्टाoसूo7-3-119)इति गुणः-अतिस्त्रयः। "वामशसोः"(अष्टाoसूo6-4-80)अतिस्त्रियम्, अतिस्त्रीम्। अतिस्त्रियौ। अतिस्त्रियः, अतिस्त्रीन्। "आङोनाऽस्त्रियम्"(अष्टाoसूo7-3-120)अतिस्त्रिणा। अतिस्त्रिभ्याम्। "घेर्ङिति"(अष्टाoसूo7-3-111)इति गुणः-अतिस्त्रये, अतिस्त्रेः। अतिस्त्रियोः। "ह्रस्वनद्यापः"(अष्टाoसूo7-1-54)इति नुट् अतिस्त्रीणाम्। "अच्च घेः"(अष्टाoसूo7-3-119)अतिस्त्रौ। सङ्ग्रहश्च-

 औकारे ओसि नित्यं स्यादम्‌शसोस्तु विभाषया।

 इयादेशोऽचि नान्यत्र स्त्रियाः-1--1.\`पुंस्युपसर्जने'क्वचित्-स्यादुपसर्जने॥

 (अष्टाoसूo1-4-6)

 एवं क्लीबे नुमा इयङ् बाध्यते। तेन \`अतिस्त्रि, अतिस्त्रिणी' इत्यादि वारिवत्। स्त्रियान्तु "ङिति ह्रस्वश्च"(अष्टाoसूo1-4-6)इतिह्रस्वान्तत्वप्रयुक्तो नदीसंज्ञाविकल्पः। अस्त्रीति तु इयङुवङ्स्थानावित्यस्यैव विशेषणम्, तत्सम्बद्धस्यैवानुवृत्तेः। न चेहावृत्त्योमयविशेषणता, प्रमाणाभावात्। तेन अतिस्त्रियै, अतिस्त्रिये। "औत्"(अष्टाoसूo7-3-128)इति बाधित्वा "इदुद्भ्याम्"(अष्टाoसूo7-3-117)इति ङेराम्-अतिस्त्रियाम्। पक्षे "अच्चघेः"(अष्टाoसूo7-3-119)अतिस्त्रौ।

 (अष्टाoसूo1-4-7)

 शेषो घ्यसखि(अष्टाoसूo1-4-7)। ह्रस्वौ यौ यू तदन्तं सखिभिन्नमनदीसंज्ञं घिसंज्ञं स्यात्। हरये, भानवे। ह्रस्वौ किम्? ग्रामण्ये, खलप्वे। यू किम्? मात्रे। असखि किम्? सख्ये। शेषः किम्? मत्यै। शेषग्रहणं व्यर्थमिति नदीसञ्ज्ञासूत्रे एवोक्तम्। समासे तु सुसखेरागच्छतीत्यादौ घिसञ्ज्ञा भवत्येव, समुदायस्य सखिशब्दाद्भिन्नत्वात्। तदन्तग्रहणं तु नास्ति, विशेषेयसम्बन्धाभावात्। यत्तु "ग्रहणवता"(पoभाo31)इत्यादि हरदत्तोनोपन्यस्तं ख्यत्यात्सूत्रे च कैयटेन। तत्पूर्वापरविरुद्धमिति "येन विधिः"(अष्टाoसूo 1-1-72)इति सूत्रे व्युत्पादितम्। न चैवं "यस्येति च"(अष्टाoसूo6-4-148)इति सूत्रे इवर्णस्य ईति सखीत्युदाहरणं न युज्यते, सखिशब्दात् "सख्याशश्वीतिभाषायाम्"(काoवाo)इति ङीषि सति लोपे सवर्मदीर्घे वा विशेषाभावात्। यत्तु तत्र भाष्ये वृत्तौ चोक्तम्-असति लोपेऽतिसखेरागच्छतीत्यत्र सवर्णदीर्घस्य पूर्वं प्रत्यन्तवद्भावादसखीति घिसंञ्ज्ञाप्रतिषेधः स्यादिति, तदसखीति प्रसज्यप्रतिषेधमाश्रित्येति कैयटादौ स्पष्टम्। अत एवापाततः पर्युदासस्यैवेह स्थितत्वात्। अन्यता वाक्यभेदादसमर्थसमासात्। \`सुसखेः' इत्याद्यसिद्ध्यापत्तेश्च। तस्मादिति लोपे फलं दुर्लभमिति चेत्? अत्रोच्यते, सखी, सख्यौ, सख्यः इत्यादावनङ्‌णित्वे माभूतामिति इलोप एषितव्यः। न च सिद्धान्तेऽपि प्रातिपदिकग्रहणे लिङ्गविशिष्टग्रहणाद्दोषतादवस्थ्यम्, विभक्तौ लिङ्गविशिष्टाग्रहणात्। एतेन इकारलोपस्य तद्धिते एवोदाहरणं न त्वीति परत इति वदन् हरदत्तोऽपास्तः।

 (अष्टाoसूo1-4-8)

 पतिः समास एव(अष्टाoसूo1-4-8)। पतिशब्दः समास एव घिसञ्ज्ञः स्यात्। भूपतये। नेह-पत्या, पत्ये। विपरीतनियमं वारयितुमेवकारः दृढमुष्टिना।

 स्यादेतत्, "शेषोघ्यसखिपती" इत्येवास्तु। समस्तस्य तु पूर्वोक्तरीत्या सिद्धम्। न चोत्तरसूत्रे सख्युरपि सम्बन्धापत्तिः, बाधकाभावात्। इष्टरूपस्य तावतापि सिद्धेः। द्वितीयस्य तु साधोग्पि छन्दस्यपठितस्यानापद्यत्वात्। न चैवमुत्तरसूत्रे षष्ठीयुक्तग्रहो व्यर्थः स्यादिति वाच्यम्, इष्टापत्तेः। एवमेव हि "श्रीग्रामण्योच्छन्दसि"(अष्टाoसूo7-1-56)इति श्रीग्रहणं "नित्यं मन्त्रे'(अष्टाoसूo6-1-210)इत्यादीनि च प्रत्याख्यातानि। "सम्बुद्धौ शाकल्यस्य"(अष्टाoसूo1-1-16)इत्यत्रा नार्षग्रहणमप्येवम्। सत्यम्। यथा सखिगृहे गृहसखायावित्यत्र पूर्वनिपातानियमस्तथा पतिगृहे इत्यत्र मा भूत् इह हि घित्वात्पूर्वनिपातएव। बहुच्पूर्वस्य तु सुसाखिन्यायेन घित्वाद् \`बहुपतिना' इत्यादि बोध्यम्। अथ कथं "सखिना वानरेन्द्रेण"

 "पतिना नीयमानायाः पुरः शुक्रो न दुष्यति"।

 "नष्टे मृते प्रव्रजिते ल्कीबे च पतिते पतौ"।

 इत्यादि? अत्र हरदत्तः, छन्दोवदृषयः कुर्वन्तीति। अस्यायमाशयः-असाधव एवैते त्रिशङ्क्वाद्ययाज्ययाजनादिवत्तपोमाहात्म्यशालिनां मुनीनामसाधुप्रयोगोऽपि नातीव बाधते। अस्मदादीन्प्रति तु स्मृतिपुराणाद्यध्ययनविधिबलादेव तदन्तर्गततत्पाठो न बाधकः। तथाच स्वातन्त्र्येणेदृशं प्रयुञ्जाना अस्मदादयः प्रत्यवयन्त्त्येवेति नदीसंज्ञासुत्रे भाष्यकैयटयोरपि स्थितमिदम्। यद्वा, सखेत्याख्यातः सखिः, पतिरित्याख्यातः पतिः, तेन सखिना, पतिना। आख्यातण्यन्तात्कर्मणि "अचइः'(उoसूo588)इत्यौणादिक इप्रत्ययः लाक्षणिकत्वाच्चैतयोर्यिसंज्ञापर्युदासे ग्रहणं नास्तीति दिक्। एतेन-

 अर्जुनस्य सखा कृष्णः कृष्णस्य सखिरर्जुनः।

 इत्यपि व्याख्यातम्। कथं "वचो वाचस्पतेरपि" इति माघ-। न ह्ययं समासः, अलुग्विधायकादर्सनादिति। सत्यम्, "तत्पुरुषे कृति"(अष्टाoसूo6-3-14)इति बहुलग्रहणादलुक्। एतेन दिवस्पतिवास्तोष्पती व्याख्यातौ। "षष्ठ्याः पति" (अष्टाoसूo1-4-8)इत्यादिना सत्वम्। ये तु तत्र छन्दसीत्यनुवर्तयन्ति "श्रियः पति-"(शि1-1)इत्यादिसिद्धये तन्मते पारस्करादित्वात्सुट्। केचित्तु 'द्यावापृथिवीशुनासीरमरुत्वदग्नीषोमवास्तोष्पतिगृहमेधाच्छच'(अष्टाoसूo4-2-32)इति सामान्यापेक्षज्ञापकात् षष्ठ्या अलुक्। कस्कादित्वात्सत्वम्। इणः परस्य तु षत्वमित्याहुः।

 पदकारास्तु वाचस्पतिं विश्वकर्माणम्, वास्तेष्पते प्रतीत्यादौ पृथक् पदमधीयते।

 (अष्टाoसूo1-4-9)

 षष्ठीयुक्तश्छन्दसि वा(अष्टाoसूo1-4-9)। षष्ठ्यन्तेन युक्तः पतिशब्दश्छन्दसि घिसंज्ञो वा स्यात्। क्षेत्रस्य पतिना वयम्। इह योगो विभज्यते। षष्ठीयुक्तश्छन्दसीति। ततो वा। छन्दसीत्येव। सर्वे विधयश्छन्दसि विकल्प्यन्ते इत्यर्थः। "बहुलञ्छन्दसि" इत्यादिकस्त्वस्यैव प्रपञ्चः।

 (अष्टाoसूo1-4-10)

 ह्रस्वं लघु(अष्टाoसूo1-4-10)। ह्रस्वं लघुसंज्ञं स्यात्। लघूपधगुणः-चेतति। न च ह्रस्वप्रदेशेष्वपि लघुसंज्ञयैव व्यवहारः सुकरः \`सर्पिष्ट्वम्' इत्याद ौ "ह्रस्वात्तादौ तद्धिते"(अष्टाoसूo8-3-101)इति षत्वासिद्धिप्रसङ्गात्। गुरुसंज्ञया तत्र लघुसज्ञाया बाधात्। तस्मादेकसंज्ञाधिकाराद्‌बहिर्ह्रस्वसंज्ञाप्रणयनं सम्यगेव कृतम्। यद्येवन्तर्हि दीर्घप्लुतसंज्ञायाः समावेशमाशङ्क्य एकसंज्ञाधिकारेऽयं योगः करिष्यते इति भाष्यं विरुध्यते, गुरुसंज्ञाया लघुसंज्ञाया इव गुरुलघुसंज्ञाभ्यां ह्रस्वसंज्ञाया बाधप्रसङ्गात्। न च निरवकाशता, लघुसंज्ञाप्रवृत्त्युपायतामात्रेण सार्थक्यात्। यथा पदं सद्भं भवतीति व्याख्यायां पदसंज्ञायाः। सत्यम्, चकारादिना समावेशः कर्तव्य इत्याशयः। एतदपरितोषादेव वा तत्र पक्षान्तराण्युक्तानीति दिक्।

 (अष्टाoसूo1-4-11)

 संयोगे गुरु(अष्टाoसूo1-4-11)। ह्रस्वं गुरुसंज्ञं स्यात्संयोगे परे। शिक्षा, भिक्षा। "गुरोश्च हलः"(अष्टाoसूo3-3-103)इत्यकारप्रत्ययः।

 (अष्टाoसूo1-4-12)

 दीर्घञ्च(अष्टाoसूo1-4-12)। दीर्घं गुरुसंज्ञं स्यात्। ईहाञ्चक्रे।

 (अष्टाoसूo1-4-13)

 यस्मात्प्रत्ययविधिस्तदादि प्रत्ययेऽङ्गम्(अष्टाoसूo1-4-13)। प्रत्ययो यस्माद्विहितस्तदादिशब्दः प्रत्यये परेऽङ्गसंज्ञं स्यात्। रामेण। विधिरिति किम्? स्त्री ईयती। न चेह वतुपः स्त्रीशब्दादविदानेऽपि स विधिरस्त्येवेति वाच्यम्, सन्निधानबलेन यस्माद्यः प्रत्ययो विहितस्तस्मिन्त्सोऽङ्गमिति व्याख्यानात्। तदादि किम्? वदामि, वदिष्यामि। "अतो दीर्घो यञि"(अष्टाoसूo7-3-101)इति दीर्घः। न चायमारम्भसामर्थ्यादेव भविष्यतीति वाच्यम्, "यय गतौ" "चय गतौ(भ्वाoआo478)आभ्यां यङ्लुकि यायामि, यायावः, यायामः, चाचामि, चाचावः, चाचामः इत्यादौ चरितार्थत्वात्। प्रत्यये किम्! प्रत्ययवशिष्टस्य ततोप्यधिकस्य वा मा भूत्। एवं हि \`वव्रश्च' इत्युरदत्वस्य परनिमित्तत्वं न लभ्यते। तथाच "अवःपरस्मिन्"(अष्टाoसूo1-1-57)इति स्थानिवत्वाभावाद्वकारस्य सम्प्रसारणप्रसङ्गः। न च प्रथमसूत्रेण स्थानिवद्भावः, अल्विधित्वात्। अत एव हि सत्यपि प्रथमलिङ्ग्रहणे निष्कौशाम्ब्यादौ नदीकार्यं नेत्युक्तम्।

 इह "प्रकृत्यादिप्रत्ययेऽङ्गम्" इत्येव लाघवाद्वक्तुं युक्तम्। प्रकृतिमात्रस्य तु व्यपदेशिवद्भावात्सिद्धम्। योगविभागेन परिभाषार्थलाभार्थं तथोक्तमिति तत्त्वम्। कर्ता, कारकः। इह योगो विभज्यते। यस्मात्प्रत्ययविधिस्तदादिप्रत्यये इति। परिभाषेयम्। प्रत्यये गृह्यमाणे यस्मात्तस्य विधिस्तदादि गृह्यते इत्यर्थः। तेन "ञ

्नित्यादिः"(अष्टाoसूo6-1-197)इत्यादौ यत्र प्रत्ययः सप्तम्या निर्द्दिश्यते तत्र तदादेर्ग्रहणम्। तेन \`देवदत्तो गार्ग्यः' इति सङ्घातस्य ञित्स्वरो न भवति। "सुप आत्मनः क्यच्"(अष्टाoसूo3-1-8)इत्यत्राप्यनेन तदादिनियमः। तत्र सुपा कर्मणस्तदादेर्वा विशेषणात्तदन्तविधिः। तेन \`महान्तं पुत्रम्' इत्यादावतिप्रसङ्गो न। सति हि वाक्यात्क्यचि \`महत्पुत्रीयति' इति स्यात्। तथा \`देवदत्तश्चिकीर्षति' इति सङ्घातस्य धातुसंज्ञा न, \`देवदत्तो गार्ग्यः' इति सङ्घातस्य प्रातिपदिकसंज्ञा न, \`देवदत्तो गार्ग्यायण-' िति सङ्घातात्फङ् नेति दिक्।

 अस्यापवादः "कृद्‌ग्रहणे गतिकारकपूर्वस्यापि ग्रहणम्"(पाoभाo28)इति। इह च "गतिरनन्तरः"(अष्टाoसूo6-2-49)इत्यनन्तरग्रहणं ज्ञापकम्। तद्धि अभ्युद्धतशब्दे उच्छब्दव्यवहितस्याभिशब्दस्य प्रकृतिस्वरनिवृत्त्यर्थम्। न च परत्वाद् "गतिर्गतौ"(अष्टाoसूo8-1-70)इति निघाते कृते उदात्तग्रहणानुवृत्त्या विधीयमानः पूर्वपदप्रकृतिस्वरो न भविष्यतीति वाच्यम्, अपादादावित्यधिकारात्पादादौ निघाताप्रवृत्तेः। तदादिनियमे तु हृतशब्दस्य क्तान्तत्वेप्युद्‌धृतशब्दस्याक्तान्तत्वात्प्राप्तिरेव नेति किमनन्तरग्रहणेन? प्रयोजनन्तु समासतद्धितस्वराः। तथाहि, \`अवतप्तेनकुलस्थितम्' इत्यत्र "क्तेन" इत्यनुवर्त्तमाने "क्षेपे"(अष्टाoसूo2-1-47)इति समासः। 'त्तपुरुषे कृति"(अष्टाoसूo6-3-14)इत्यलुक्। \`सांकृटिनम्' इत्यत्र "अणिनुणः"(अष्टाoसूo5-415)इति सोपसर्गादण्। अत एव वादिवृद्धिरुपसर्गांशे पर्यवस्यति। \`व्यावक्रोशी' इत्यत्र "कर्मव्यतिहारे णच् स्त्रियाम्"(अष्टाoसूo3-3-43) इति णच्। ततो "णचः स्त्रियाम्"(अष्टाoसूo5-4-14)इत्यञ्। "न कर्मव्यतिहारे"(अष्टाoसूo7-3-6)इत्यैजागमनिषेधः। \`दुरादागतः' इत्यत्र थाथादिस्वरेणान्तोदात्तत्वम्। ननु परिभाषां विनाऽपि "समासस्य"(अष्टाoसूo6-1-123)इत्यन्तोदात्तो भविष्यतीति चेत्? मैवम्, आगम्यते स्मेति हि कर्मणि क्तः। तथाच समासस्वरं बाधित्वा "गतिरनन्तरः"(अष्टाoसूo6-2-49)इति मध्योदात्तं स्यात्। सत्यां तु परिभाषायां "थाथघञ्"(अष्टाoसूo6-2-144)इत्यनेन कृत्स्वरापवादगातिस्वरं बाधित्वा परत्वादन्तोदात्तत्वं भवति। ननु थाथादिस्वरस्याप्यपवादो गतिस्वरः। सत्यम्, गतेरुत्तरस्य क्तान्तस्य यदन्तोदात्तत्वं तस्यैवासावपवादः। कारकादुत्तरस्य तु थाथादिस्वर एव भवतीति वक्ष्यते। नन्वस्तु गतिस्वरेणाद्युदात्त आगतशब्दः। ततो दूवरशब्दस्य "स्तोकान्तिक"(अष्टाoसूo2-1-39)इति समासः। "पञ्चम्याः स्तोकादिभ्यः"(अष्टाoसूo6-3-2)इत्यलुक्। ततः सतिशिष्टत्वात्समासान्तोदात्त एव भविष्यति। सत्यम्, अन्यार्थं कृतया परिभाषया कृदुत्तरपदप्रकृतिस्वरेणाद्युदात्ते आगतशब्दे प्राप्ते सगतेरपि क्तान्तत्वात्स्थानान्तरप्राप्तत्वाद्गतिस्वरस्य बाधकस्यापि बाधेन थाथादिस्वरो भवतीत्येवाभिप्रेतं न तु स्वर एवानन्यथासिद्धं परिभाषोदाहरणम्। तथाच परिभाषा प्रातिपदिकसंज्ञायां न प्रवर्तते,-मध्येपवादन्यायेन कृद्ग्रहणस्याप्रत्यय इति निषेधमात्रबाधकत्वात्। समासेतरपदसंज्ञकपूर्वभागघटितः सङ्घातो न प्रातिपदिकमिति निषेधस्तु परत्वाब्दाधक एव। तेन \`मूलकेनोपदंशम्' इत्यत्र न सुपो लुक्। न च समासविकल्पसमार्थ्यम्, "न समास"(काoवाo)इति शाकलनिषेधाप्रवृत्त्या दध्युपदंशादौ तत्सार्थक्यसम्भवात्। एतच्च "पुंयोगादाख्यायाम्"(अष्टाoसूo4-1-48)इति सूत्रे भाष्यकैयटयोः स्पष्टमिति दिक्। "ष्यङः सम्प्रसारणम्"(अष्टाoसूo1-4-4)(अष्टाoसूo6-1-13)इति सूत्रे भाष्ये तदादिनियमस्यापवादान्तरं पठितम् "स्त्रीप्रत्यये चानुपसर्जने तदादिनियमो न" इति। एतच्च वाचनिकमेवेति सर्वादिसूत्रे व्याख्यातम्। यद्वा, इह "नेयङुवङ्‌स्थानौ"(अष्टाoसूo1-4-4)इत्यतोऽस्त्रीत्यनुवर्त्तते। तच्च यद्यपि तत्र स्वरूपपदार्थकं तथापीहार्थपरं सम्पद्यते। प्रत्ययग्रहणे तदादि ग्राह्यं, स्त्री चेन्नाभिधीयते इत्यर्थः। तेन स्त्रीप्रत्यये तदादिनियमो नास्तीति फलितम्। न चैवम् \`अतिकारीषगन्ध्यापुत्रः' इत्यत्र सम्प्रसारणप्रसङ्गः, अस्त्रीत्यनेन प्रधानस्त्रियामेव प्रतिषेधात्। "गौणमुख्ययोः" इति न्यायात्। तेन यावान् शब्दः स्त्रियं प्राधान्येनाह तावान् स्त्रीप्रत्ययान्तः न तु ततोऽधिकोऽपीति स्थितम्।

 (अष्टाoसूo1-4-14)

 सुप्तिङन्तं पदम्(अष्टाoसूo1-4-14)। सुबन्तं तिङन्तञ्च पदसंज्ञं स्यात्। ब्राह्मणा ऊचुः। अन्तग्रहणमन्यत्र "संज्ञाविधौ प्रत्ययग्रहणे तदन्तग्रहणं नास्ति"(पoभाo27)इति ज्ञापनार्थम्। गौरब्राह्मणितरा। घसंज्ञायां तरबन्तग्रहणे सित गौरीशब्दस्य "पुंवत्कर्मधारय"(अष्टाoसूo8-3-42)इति पुंवद्भावं बाधित्वा पुंवद्भावाद् ह्रस्वत्वं "खिद् घादिकेषु" इति ह्रस्वः स्यात् पट्‌वितरोतिवत्। ब्राह्मणीशब्दस्य ह्रस्वो न स्यात्। कथं तर्हि प्रातिपदिकसंज्ञायां कृत्तद्धितशब्दाभ्यां तदन्तग्रहणमिति चेत्? अत्र भाष्यकाराः-अर्थवद्‌ग्रहणं तत्रानुवर्तते। तत्सामर्थ्यात्तदन्तग्रहणमिति।

 स्यादेतत्; यद्यर्थवत्ता पारमार्थिकी विवक्ष्यते, तर्हि सा पदस्य वाक्यस्य वाऽस्ति, त नु कृत्ताद्धितान्तस्य। तथाचार्थवत्सूत्रे वार्त्तिकम्-"अर्थवता नोपपद्यते केवलेनावचनादिति। अथ सिद्धं त्वन्वयव्यतिरेकाभ्यामिति"। तत्रत्योत्तरवार्तिकानुरोधेन प्रक्रियादशायां कल्पिता सा विवक्ष्यते, तर्हि कृत्तद्धितयोरपि सास्तीति चेत्? सत्यम्, अतएवार्थवद्ग्रहणसामर्थ्यमुक्तम्। प्रत्ययान्तेन त्वेकार्थीभूतेन प्रतीयमानोऽर्थ इह गृह्यते, तस्य लौकिकार्थं प्रति प्रत्यासन्नतरत्वात्। मतुपः प्राशस्त्यपरतया तस्यैव ग्रहणात्। अत एव च तदुपादानं सार्थकम्। पूर्वसूत्रेऽधातुरिति पर्युदासबलेनापि तल्लाभसम्भवात्।

 (अष्टाoसूo1-4-15)

 नः क्ये(अष्टाoसूo1-4-15)। क्यचि क्यङि क्यषि च नान्तमेव पदसंज्ञं स्यात्। क्यच्-राजीयति। क्यङ्-राजायते। क्यष्-चर्मायति, चर्मायते। सामान्यग्रहणार्थं क्यषः ककार इति वदतो वृत्तिकारस्य मतेनेदमुदाहृतम्। भाष्ये तु क्यषः ककार इति वदतो वृत्तिकारस्य मतेनेदमुदाहृतम्। भाष्ये तु क्यषः ककारस्य प्रत्याख्यानात्क्यच्क्यङोरेवेह ग्रहणम्। चर्मायतीति रूपं चासाधु, क्यङन्ततया नित्यमात्मनेपदाभ्युपगमात्। तथा च वक्ष्यते-"लोहितडाज्भ्यः क्यष्वचनं भृशादिष्वितराणि"(काoवाo)इति। एतच्च तृतीयएव स्फुटीकरिष्यामः नान्तमेवेति किम्? वाच्यति, स्रुच्यति, तपस्यति। ननु क्यएव नान्तमिति विपरीतो नियमः कुतो नेति चेत्? न ङिसम्बुद्ध्योरिति ज्ञापकात् नलोपः प्रातिपदिकान्तस्येति ज्ञापकाच्च। अन्यथा हि "नलोपः क्ये" इत्येव सूत्रयेत्।

 (अष्टाoसूo1-4-16)

 सिति च(अष्टाoसूo1-4-16)। सिति प्रत्यये परे पूर्वं पदसंज्ञं स्यात्। भसंज्ञापवादः। \`भवतष्ठक्छसौ"(अष्टाoसूo4-2-115)भवदीयः "ऋतोरण्"(अष्टाoसूo5-1-105)"छन्दसि घस्"(अष्टाoसूo5-1-106)ऋतुः प्राप्तोऽस्य ऋत्वियः।

 (अष्टाoसूo1-4-17)

 स्वादिष्वसर्वनामस्थाने(अष्टाoसूo1-4-17)। कप्रत्ययावधिषु स्वादिष्वसर्वनामस्थानेषु पूर्वं पदसंज्ञं स्यात्। राजभ्यां, राजभिः। राजत्वं, राजता। सर्वनामस्थाने तु राजानौ, राजानः। भुवद्वभ्द्यो, धारयद्वद्‌भ्यः इति पदसंज्ञाया उपसङ्ख्यानम्। "तसौ मत्वर्थे"(अष्टाoसूo1-4-19)इति भसंज्ञाया अपवादः। व्यत्ययेन भवतेः शपो लुक्।

 (अष्टाoसूo1-4-18)

 यचि भम्(अष्टाoसूo1-4-18)। यकारादिष्वजादिषु च स्वादिष्वसर्वनामस्थानेषु परतः पूर्वं भसञ्ज्ञं स्यात्। गार्ग्यः, राज्ञः। वाचिकषडिकयोस्तु यथा भत्वाभत्वे निर्वहतस्तथा पञ्चमे वक्ष्यते। नभोङ्गिरोमनुषां वत्युपसंख्यानम्(काoवाo)। नभसा तुल्यं वर्तते। इति नभस्वत्, भत्वाद्रुत्वाभावः। मनुष्वदग्ने। "अङ्गिरस्वदङ्गिरः"। "जनेरुसिः"(उoसूo280)इत्यत्र बहुलग्रहणानुवृत्तेर्मन्यतेरुपिप्रत्ययः "आदेशप्रत्ययोः"(अष्टाoसूo8-3-59)इति षत्वम्। "वृषण्वस्वश्वयो-"(काoवाo)वृषं वर्षुकं वसु यस्य सः वृषण्वसुः। एवं वृषणश्वः। कर्मधारये षष्ठीतत्पुरुषादिर्वा यथासम्भवं बोध्यः। इहान्तवर्तिनीं विभक्तिमाश्रित्य पदत्वे सति नलोपः प्रसज्येत। भत्वात्तु न पदत्वम्। अत एव "पदान्तस्य"(अष्टाoसूद8-4-37)इति णत्वनिषेधो न। "अल्लोपोनः"(अष्टाoसूद604-134)इति तु न भवति अङ्गसञ्ज्ञाया अभावात् अङ्गस्येति तत्राधिकारात्। उपसंख्यानान्येतानि छन्दोविषयाणीति कैयटः।

 (अष्टाoसूo1-4-19)

 तसौ मत्वर्थे(अष्टाoसूo1-4-19)। तान्तसान्तौ भसंज्ञौ स्तो मत्वर्थे प्रत्यये परे। विद्युत्वान्। भत्वाज्जश्त्वं न। उदकेन श्वयति वर्धते उदश्वित्। क्विप् "उदश्वितोऽन्यतरस्याम्"(अष्टाoसूo4-2-19)इति निपा तनात्सम्प्रसारणाभावः। "उदकस्योदः संज्ञायाम्"(अष्टाoसूo6-3-57)। उदश्वित्वान् घोषः। यशस्वी। मत्वर्थवृत्तित्वं मतुपो विनिप्रभृतीनां चाविशिष्टम्। अत उभयत्र भत्वप्रवृत्तिः। यथा देवदत्तशालास्था आनीयन्तामित्युक्ते देवदत्तोऽप्यानीयते उद्देश्यतावच्छेदकरूपाक्रान्तत्वात्।

 (अष्टाoसूo1-4-20)

 अयस्मयादीनि छन्दसि(अष्टाoसूo1-4-20)। एतानि छन्दसि साधूनि। भपदसंञ्ज्ञाधिकाराद्यथायोगन्तदुभयद्वारैषां साधुत्वं विधीयते। तथा च वार्त्तिकम्-उभयसञ्ज्ञान्यपीति वक्तव्यमिति। अयस्मयं पात्रम्। भत्वादुत्वन्न। अयसो विकार इत्यर्थें "द्वयचश्छन्दसि"(अष्टाoसूo4-3-150)इति मयट्। एतेन "मयड्‌वैतयोर्भाषायाम्"(अष्टाoसूo4-3-143)इत्युक्तेः कथमिह मयडित्याशङ्क्यात एव निपातनादिति वदन् न्यासकृत्परास्तः। ससुष्टुभा सऋक्वता गणेन। इह ऋक्वतेति पदत्वात्कुत्वम्, भत्वाज्जश्त्वाभावः। जश्त्वविधानार्थायाः पदसञ्ज्ञाया भत्वेन प्रतिबन्धात्।

 (अष्टाoसूo1-4-21)

 बहुषु बहुवचनम्(अष्टाoसूo1-4-21)। बहुत्वे एतत्स्यात्। वृक्षाः। कथन्तर्हि दारा इति? अवयवबहुत्वस्यावयविनि आरोपाद्भविष्यति। न चैवमेकस्मिन्नपि वृक्षे बहुवचनापत्तिः, तत्रारोपे प्रमाणाभावात्। दारादौ तु नित्यबहुवचनान्तत्वग्रहककोशादेर्वृद्धव्यवहारस्य च मानत्वेन वैषम्यात्।

 (अष्टाoसूo1-4-22)

 द्व्येकयोर्द्विवचनैकवचने(अष्टाoसूo1-4-22)। द्वित्वैकत्वयोरेतेस्त-। वृक्षौ, वृक्षः। इह द्व्येकशब्दौ सङ्ख्यापरौष न तु सङ्ख्येयपरौ। अत एव द्व्येकयोरिति द्विवचनम्। अन्यता बहुवचनं स्यात्। पूर्वसूत्रेऽपि बहुष्विति सङ्ख्यापरमेव। बहुवचनन्तु आश्रयगतं बहुत्वं धर्मे आरोप्य कृतम्। तत्पलन्तु बहुः पर्वत इति वैपुल्यवाचिनो नेह ग्रहणमिति सूचनमेव। वस्तुतो व्यर्थं तत्। परत्वादेकवचनसम्भवात्। यत्तु "आशतःसङ्ख्या सङ्ख्येय" इति, तत्प्रायोवादमात्रम्। अत्र श्लोकवार्त्तिकं-

 सुपाङ्कर्मादयोप्यर्थाः सङ्ख्या चैव तथा तिङाम्।

 प्रसिद्धो नियमस्तत्र नियमः प्रकृतेषु वा।

 "कर्मणि द्वितीया"(अष्टाoसूo2-3-2)इत्यादेः प्रकरणस्य "बहुषुबहुवचनम्"(अष्टाoसूo1-4-20)इत्यादेश्च स्वादिसूत्रेण सहैकवाक्यतयाविधायकत्वम्। तथा "बहुषु बहुवचनम्"(अष्टाoसूo1-4-20)इत्यादिसूत्रयोस्तिबादिवाक्येनाप्येकवाक्यतेति पूर्वार्धस्यार्थ-। तृतीयचरणेनार्थनियम उक्तः। चतुर्थेन तु प्रकृतार्थापेक्षः प्रत्ययनियम उक्तः। एषां पक्षाणां बलावलचिन्ता तु "तद्धितश्चासर्वविभक्तिः"(अष्टाoसूo1-1-38)इति सूत्र एवस्माभिः कृता। इह "एकद्विबहुष्वेकवचनद्विवचनबहुवचनानि" इति कर्तुमुचितम्। बहुशब्दश्च सङ्ख्यावाच्येव ग्रहीष्यते, द्विशब्दसाहचर्यात्। अत एव हि एकशब्दः सङ्ख्यावाच्येव गृह्यते। वस्तुतस्तु इदं सूत्रद्वयं मास्तु। एकवचनादिसंज्ञानामन्वयर्थताश्रयणेन सकलेष्टसिद्धेः।

 ॥ इति श्रीशब्दकौस्तुभे प्रथमाध्यायस्य चतुर्थे पादे द्वितीयमान्हिकम् ॥











 (अष्टाoसूo1-4-23)

 कारके(अष्टाoसूo1-4-23)। अधिकारोऽयम्। व्यत्ययेन प्रथमार्थे सप्तमी। तथाच \`ध्रुवम्' इत्यादौ प्रतिसूत्रं वाक्यं भित्त्वा कारकसंज्ञा विधयिते। तथाहि, अपाये ध्रुवं कारकसंज्ञं स्यात्। तत अपादानम्। उक्तं कारकमपादानसंज्ञं स्यात्। पुनः कारकशब्दानुवृत्तिसामर्थ्याद्विशेषसंज्ञाभिः सह समावेशो न तु पर्यायः। अनुवृत्तिं विनापि प्रथमवाक्यमात्रात्तत्सिद्धेः। तेन 'स्तम्बेरमः' इत्यादौ अधिकरणत्वात्सप्तमी, कारकत्वाद् "गतिकारकोपपदात्कृत्"(अष्टाoसूo6-2-139)इति प्रकृतिस्वरश्च सिद्धः। थाथादिस्वरस्तु न भवति, अपा साहचर्यादेरच एव तत्र ग्रहणात्। न चोपपदत्वादेव कृदुत्तरपदप्रकृतिस्वरोऽस्त्विति वाच्यम्, "स्तम्बकर्मयोः"(अष्टाoसूo3-2-13)इति निर्द्देशात्प्रतिपदिकयोस्तथात्वेऽपि सप्तमीविशिष्टयोरतथात्वात्। न हि सप्तमीविशिष्टं सप्तम्या निर्दिष्टम्, येनोपपदसंज्ञां लभेतेति दिक्।

 अन्वर्था चेयं संज्ञा करोतीति कारकमिति। तेन क्रियान्वयिनो न भवति। ब्राह्मणस्य पुत्रं पन्थानं पृच्छतीति। इह हि ब्राह्मणः पुंत्रविशेषणं न तु क्रियान्वयी। ननु पुत्रोऽपि कथं कारकम्? प्रश्नो हि जिज्ञासा। तत्र प्रष्टुः कारकत्वेऽपि यं प्रति प्रश्नस्तस्य जनकत्वायोगादिति चेत्? सत्यम्, मास्तु जनकता। क्रियान्वयमात्रमिह विवक्षितम्। तच्चास्त्येव। एतेन सम्प्रदानस्य कारकत्वं व्याख्यातम्। यद्वा, सम्प्रदानादेरपि प्रथमं बुद्ध्यारोहात्कारकता। एवं ज्ञायते करोतीत्यादौ कर्तृकर्मणोरपि बोध्यम्। कार्याव्यवहितपूर्वक्षणवृत्तीनां कथं कारणतेति चेत्? यथा यागस्येत्यवेहि। तत्र व्यापारोऽस्तीति चेत्? न, तावताऽपि यागस्य पूर्ववर्तितानुपपादनात्। अव्यवहितपूर्ववर्तिस्वस्वव्यापारान्यतरकत्वं कारणत्वमिति चेत्? न, व्यापारत्वस्य कारणत्वगर्भतया आत्माश्रयापत्तेः, स्वव्यापारस्येव स्वज्ञानस्यापि प्रवेशसम्भवाच्च। अत एव ज्ञायमानं लिङ्गं पदञ्चानुमितिशब्दज्ञानयोः कारणमिति जरन्नैयायिकाः। ज्ञायमानाः पदार्थाः कारणमिति च मीमासकाः। अत एव च रथन्तरसामादेरैन्द्रवाय्वाग्नत्वादौ निमित्ततेत्युद्‌घोषो मीमांसकानाम्। अथवा उपसर्जनसंज्ञा यथा राज्ञः कुमार्या राजकुमार्या इत्यादौ यथासम्भवमन्वर्थाऽपि \`अर्धपिप्पली' इत्यादौ वचनाद्भवति, तथा कारकसंज्ञापि प्रतिसूत्रं विधीयमाना वचनात्सम्प्रदानादौ भवति। प्रदेशेषु तु संज्ञाप्रकारक एव बोधः। तत्तद्रूपप्रकारको वेत्यन्यदेतत्।

 स्यादेतत्। \`वृक्षस्य पर्णं पतति' इत्यादौ पर्णविशेषणस्यापि वृक्षस्य कारकतापत्तिः, \`वृक्षात्पतति, इतिप्रयोगानुरोधात्। तर्हि अस्मदीयशब्दप्रयोगवैलक्षण्यमात्रेण एकस्यैव जनकत्वाजनकत्वे व्यवतिष्ठेते इति चेत्? अत्रेदं सिद्धान्तरहस्यम्। कारकत्वं तद्व्याप्यकर्तृत्वादिषट्कञ्च वस्तुविशेषेऽनवस्थिततम्। विशेषणविशेष्यवत् तर्हि गौः सर्वं प्रति गौरेव न तु कञ्चित्प्रत्यगौरितिवद्विशेषणं विशेषणमेवेति सुवचम्। तथाच किं कारकं कः कर्त्ता किं कर्मेत्यादिप्रश्ने सर्वमित्युत्तरम्। वक्ष्यमाणकर्तृत्वकर्मत्वादेरचेतनेषु अनादिषु च निर्बाधत्वात् कया पचिधातुव्यक्त्या उपस्थापितेऽर्थे किं कर्त्रादिकमिति प्रश्ने तु प्रकृतपचिव्यक्त्युपात्तव्यापाराश्रयः कर्ता। व्यापारव्यधिकरणफलाश्रयः कर्म। यद्व्यापारोत्तरभावित्वं क्रियाया विवक्ष्यते तत्करणम्। कर्तृकर्मणोराश्रयोऽधिकरणमित्यादि क्रमेणोत्तरम्। विक्लित्त्यनुकूलव्यापारो हि पच्यर्थः। व्यापारश्चानेकधा। तत्र पचेरधिश्रयणतण्डुलावपनैधोपकर्षणापकर्षणफूत्कारादितात्पर्यकत्वे तदाश्रयो देवदत्तः कर्ता। ज्वलनतात्पर्यकत्वे त्वेधाः कर्तारः। तण्डुलधारणादिपरत्वे स्थाली कर्त्री। अवयवविभागादिपरत्वे तण्डुलाः कर्त्तारः। अत एव कर्मकर्ता करणकर्तेत्यादिव्यवहारः। एवं \`स्थाल्या पचति' इत्यत्र तृतीयोपात्तव्यापाराश्रयोऽपि स्थाली करणमेव, न तु तदा कर्त्री; देवदत्तादिव्यापारस्यैव तत्र धातूपात्तत्वात्। तथा आदिखादिभ्यामुपात्तेर्थे बटुः कर्त्ता। तस्मिन्नेवार्थे भक्षयतिनोपात्ते बटुः कर्म। अधिपूर्वैः शीङ्स्थाप्रभृतिभिरुपात्तेऽर्थे आधारः कर्म। तत्रैव केवलैरुपात्तेऽधिकरणमित्यादि। नन्वेवमननुगम इति चेत्? सत्यम्, कस्य कः पिता को भ्रात इत्यत्रेवाननुगतस्यैव लक्ष्यत्वात्। अत एव प्रयोगाणां साध्वसाधुता व्यवतिष्ठते। अन्यथा क्वचित्कर्तुः सर्वत्र कर्तृतापत्तौ सकलप्रयोगाः सङ्कीर्येरन्। उक्तं च हरिणा-

 वस्तुतस्तदनिर्द्देश्यं न हि वस्तु व्यवस्थितम्।

 स्थाल्या पच्यत इत्येषा व्यवस्था दृश्यते यतः॥ इति ॥

 अत एव प्रयोजकव्यापारव्याप्यत्वाविशेषेपि पच्यादिधातुषु प्रयोज्यो न कर्म गम्यादिष्वेव तु कर्म तथा \`पौराणिकाच्छृणोति' नटस्य शृणोति' इत्यत्र पौराणिकोपादानं कारकञ्च, नटस्तु नोभयमित्यादि वक्ष्यमाणं सङ्गच्छते। नन्वेवं "लः कर्मणि"(अष्टाoसूo3-4-69)इत्यादिविधिषु किं कर्म ग्राह्यमिति चेत्? विनिगमकाभावात्सर्वमित्यवेहि। यथा भस्येत्यत्र सर्वं भम। तर्हि टिघुभादिवत्पारिभाषिकमेव कारकत्वकर्मत्वादिकं स्यादिति चेत्? को वा ब्रूते नेति। एतावानेव परं भेदः-टिघुभादीनां शब्दसंज्ञात्वमितरेषान्त्वर्थसंज्ञात्वमिति। एवञ्च "कर्मणि द्वितीया"(अष्टाoसूo2-3-2)इत्यनेन यथायथामाधारादावपि द्वितीया विधीयते इति फलितम्। \`रथेन गम्यते' \`रथो गच्छति' इत्यादावपि कर्तृविभक्तिरुत्सर्गेणैव सिद्धेति न तत्र लक्षणाऽऽश्रयणीयेत्यवधेयम्। विभक्तीनां वाच्यांशानिष्कर्षस्तु करिष्यते। एतेन ज्ञानस्य स्वप्रकाशत्वे कर्तृकर्मविरोधमुद्भावयन्तः परास्ताः, शब्दविशेषोपाधिकस्य कर्तृत्वादेः प्रत्यक्षादावुक्तिसम्भवात्। एतेन परसमवेतक्रियाफलशालित्वं कर्मत्वं चेदपादनेऽतिव्याप्तिरित्याशङ्क्य धात्वर्थतावच्छेदकफलशालित्वं तदिति परिष्कुर्वन्तोऽपि परास्ताः। \`ग्रामं गमयति देवदत्तम्' इत्यादौ गन्तरि अव्याप्तेः। त्वन्मते गमनस्य प्रकृत्यर्थत्वेऽपि तथात्वानवच्छेदकत्वात्। तत्त्वे वा पाचयत्यादिप्रयोज्यकर्तर्यतिव्याप्तेः। तत्र पारिभाषिकमनुशासनोपयोगिकर्मत्वं वचनबलाद्व्यवस्थितमिति चेत्? अपादानेऽपि तर्हि तन्नास्तीत्यवेहि, एकसंज्ञाधिकारेऽनवकाशया बाधात्। अत एव \`आत्मानमात्मा हन्ति' इत्यादौ परया कर्तृसंज्ञया कर्मसंज्ञाबाधमासङ्क्याहङ्कारादिविशिष्टात्मभेदमाश्रित्य तत्रतत्र भाष्ये समाहितमिति दिक्।

 नन्वेवं करणं कारकमिति सामानाधिकरण्यं कथम्, अस्वातन्त्र्येण ण्वुल्प्रत्ययायोगात्। अन्यथा कर्तृसंज्ञापत्तौ करणसंज्ञायाः पर्यायापत्तेरिति चेत्? उच्यते, अधिकारसामर्थ्यात्कारकशब्दोपनीतं स्वातन्त्र्यमवस्थान्तरगतं विज्ञायते। अवस्थान्तरे यत्स्वतन्त्रं तत्साधकतमङ्करणमिति। यथा \`कुरुक्षेत्रस्थः काश्यां वसन्ति' इत्यादौ। कर्तुस्तु साम्प्रतिकं स्वातन्त्र्यम्। तच्च कर्तृसंज्ञायामुपयुज्यते इति। यद्वा, कारकशब्दः क्रिया परः, करोति कर्तृकर्मादिव्यपदेशानिति व्युत्पत्तेः। तथाच अपादानादिसंज्ञाविधौ क्रियायामित्यस्योपस्थित्या क्रियान्वयिनामेव त्तत्त्त्संज्ञाः स्युः। "कारकाद्दतश्रुतयोः"(अष्टाoसूo6-2-148)इत्यादौ तु कारकशब्दः स्वर्यते। तेनैतदधिकारोक्तं कर्त्रादिषट्कमेव गृह्यत इति।

 (अष्टाoसूo1-4-24)

 ध्रुवमपायेऽपादानम्(अष्टाoसूo1-4-24)। अपायो विश्लेषो विभागस्तद्धेतुत्वोपहितो गतिविशेषश्चेह विविक्षितस्तस्मिन्साध्येऽवधिभूतमपादानसंज्ञं स्यात्। वृक्षात्पतति। \`ध्रुवम्' इत्यत्र "ध्रु गतिस्थैर्ययोः"(तुoपo14000)इत्यस्मात्कुटादेः पचाद्यच्। ये तु "ध्रुव स्थैर्ये" इति पठन्ति। तषामिगुपधलक्षणः कप्रत्ययः। ध्रुवतीति ध्रुवं स्थिरम्। एकरूपमिति यावत्। ध्रुवमस्य शीलमिति यथा। तथा चापाये साध्ये यदेकरूपमित्युक्ते प्रकृतधातूपात्तगत्यनाविष्टत्वे सति तदुपयोगीति लभ्यते। तच्चार्थादवधिभूतमेव पर्यवस्यति। तेन \`धावतोऽश्वात्पतति' इत्यादौ क्रियाया विशिष्टस्याप्यशव्स्य प्रकृतधातूपात्तक्रियां प्रत्यवधित्वन्न विरुध्यते। तथा \`परस्परस्मान्मेषावपसरतः, इत्यत्र सृधातुना गतिद्वयस्याप्युपादानादेकमेषनिष्ठाङ्गतिं प्रत्यपरस्यापादानत्वं सिध्यति। उक्तञ्च हरिणा प्रकीर्णकाण्डे-

 अपाये यदुदासीनं चलं वा यदि वाऽचलम्।

 ध्रुवमेवातदावेशात्तदपादानमुच्यते॥

 पततो ध्रुव एवाश्वो यस्मादश्वात्पतत्यसौ।

 तस्याप्यश्वस्य पतने कुड्यादि ध्रुवमिष्यते॥

 मेषान्तरक्रियापेक्षमवधित्वं पृथक् पृथक्।

 मेषयोः स्वक्रियापेक्षं कर्तृत्वञ्च पृथक् पृथक्॥ इति ॥

 अतदावेशादिति अपायानावेशादित्यर्थः।

 गतिर्विना त्ववधिना नापाय इति कथ्यते।

 इति तत्रैवोक्तेरवधिनिरपेक्षस्य चलनस्यापायत्वाभावादिति भावः। \`पर्वतात्पततोऽश्वात्पतति' इत्यत्र तु पर्वतावधिकपतनाश्रयो योऽश्वस्तदवधिकं देवदत्ताश्रयं पतनमर्थः। पञ्चमी त्ववधौ शक्ता। तत्राभेदेन संसर्गेण प्रकृत्यर्थो विशेषणम्। प्रत्ययार्थस्तु क्रियायां विशेषणम्। कारकाणां क्रिययैव सम्बन्धात्। अन्यथाऽसाधुत्वात्। क्रियान्वये सत्येव हि कारकसंज्ञा, तत्पूर्विका विशेषसंज्ञाश्च स्थिताः। अत एवाहुः-

 नाम्नो द्विधैव सम्बन्धः सर्ववाक्येष्ववस्थितः।

 सामानाधिकरण्येन षष्ठ्या वापि क्वचिद्भवेत्॥ इति ।

 सामानाधिकरम्येनेति \`नीलो घटः' इत्याद्यभिप्रायम्। \`नीलं घटमानय' इत्यादावप्यन्तरङ्गक्रियान्वयानन्तरमेकक्रियावशीकृतानां पार्ष्णिक्यबोधाभिप्रायञ्च। षष्ठ्येति अकारकविभक्तेरुपलक्षणं \`हरये नमः' इति यथा। क्वचिदिति, अकारकविभक्तेरपि, \`नटस्य शृणोति' इत्यादौ क्रियान्वयदर्शनादिति भावः। एतेन \`भूतले घटो न' इत्यत्र भूतलाधेयत्वाभावो घटे भूतलाधेयत्वं वा घटाभावे विशेषणमिति। द्वेधा व्याचक्षाणा नैयायिकाः परास्ताः, उभयथाऽपि क्रियानन्वये कारकविभक्तेरसाधुत्वात्, अर्थाबावेऽव्ययीभावापत्तेश्च। तस्य नित्यसमासत्वात्। नन्वस्मदुक्तोऽपि बोधोऽस्मद्दर्शनव्यतुत्पन्नानामनुभवसाक्षिक इति चेत्? सत्यम्, न हि वयं बोध एव नोदेतीति ब्रूमः। सर्वे सर्वार्थबोधनसमर्था इत्यभ्युपगमात् किन्तु तस्मिन्नर्थेऽसाधुताम्। तथाच "सिद्धे शब्दार्थसम्बन्धे" इति वार्तिकं व्याचक्षाणा भाष्यकारा आहुः-"समानायामर्थसम्बन्धे" इति वार्तिकं व्याचक्षाणा भाष्यकारा आहुः-"समानायामर्थावगतौ साधुभिश्चासाधुभिश्च गम्यागम्येतिवन्नियमः क्रियते" इति। उक्तञ्च-

 भेदाभेदकसम्बन्धोपाधिभेदनियन्त्रितम्।

 साधुत्वं तदभावेऽपि बोधो नेह निवार्यते॥ इति ॥

 एवञ्च कस्माद्वाक्यात्कीदृग् बोध इति प्रश्ने यो यथा व्युप्तन्नस्तस्य तादृगेवेति स्थितिः। कीदृशे बोधे साधुत्वं कुत्र नेति परं विचारविषय इति तत्त्वम्। एतेन \`घटः कर्मत्वमानयनं कृतिः' इत्यादिनां स्वरूपायोग्यतेति परास्तम्, तथा व्युत्पन्नस्य बोधानुभवात्। अन्यथा व्युत्पन्नस्य व्युत्पत्तिरूपसहकारिविरहात्कार्यानुदयेऽपि स्वरूपयोग्यतानपायात्। एतेन प्रकृत्यर्थप्रकारको बोधो यत्र विशेष्यतया तत्र विषयतया प्रत्ययजन्य इत्यादिकार्यकारणभावं कल्पयन्तोऽप्यपास्ताः, विपरीतव्युत्पादिते व्यभिचारस्योद्भवात्। सिद्धान्ते तु घटः कर्मत्वमित्याद्यसाध्वेव। तथाहि, "अभिहिते प्रथमा" इति वार्त्तिकं, तत्कथं घटः कर्मत्वमिति प्रथमा? घटानयनयोरानयनकृती प्रति कर्मतया "कर्तृकर्मणोः"(अष्टाoसूo2-3-65)इति षष्ठीप्रसङ्गाच्चेति दिक्।

 निर्दिष्टविषयं किञ्चिदुपात्तविषयं तथा।

 अपोक्षितक्रियञ्चेति त्रिधापादानमुच्यते॥

 यत्र साक्षाद्धातुना गतिर्निर्द्धिश्यते तन्निर्हिष्टविषयम्। \`अश्वात्पतति' यथा। यत्र तु धात्वन्तरार्थाङ्गं स्वार्थं धातुराह तदुपात्तविषयम्। यथा \`बलाहकाद्विद्योतते' इति। निः सरणाङ्गे विद्योतने द्युतिर्वर्तते। यथा वा \`कुसूलात्पचति' इति। आदानाङ्गे पाकेऽत्र पचिर्वर्तते। अपेक्षितक्रियं तु तत्, यत्र प्रत्यक्षसिद्धमागमनं मनसि निधाय पृच्छति कुतो भवानिति, पाटलिपुत्रादिति चोत्तरयति; अर्थाध्याहारस्य न्याय्यताया उक्तत्वात्। इह \`सार्थाद्धीयते' इत्यपि निर्द्दिष्टविषयस्योदाहरणम्।

 स्यादेतत्। परत्वात्सार्थस्य कर्त्तृसंज्ञा प्राप्नोति। उक्तं हि "अपादानमुत्तराणि" इति। किञ्च सार्थस्य कर्तृत्वाभावे त्यज्यमानस्य कर्मसंज्ञा न स्यात् कर्तृव्यापारव्याप्यत्वाभावात्। ततश्च हीयते हीन इति कर्मणिं लकारो निष्ठा च न स्यात्। न च कर्मकर्तर्ययं लकार इति वाच्यम्, जहातेः कर्तृस्थक्रियत्वात्कर्मण्येवायं लकार इति इन्दुनोक्तत्वात्। यत्तु "अपादाने चाहीयरुहोः"(अष्टाoसूo5-4-45)इति सूत्रे न्यासकरेण सम्प्रदानसूत्रे कैयटेन चोक्तं कर्मसंज्ञायां कर्तृग्रहणं स्वातन्त्र्योपलक्षणम्। अतो हानक्रियायां स्वतन्त्रेणापादानेनेप्स्यमानस्येह कर्मतेति। तच्चिन्त्यम्, \`माषेष्वश्वं बध्नाति' इत्यत्र कर्मणोऽप्यश्वस्य वस्तुतो भक्षणे यत्स्वातन्त्र्यं तदाश्रयकर्मसंज्ञापत्तेः। अत एव कर्मसंज्ञाविधायकसूत्रशेषे कैयटेनोक्तम्-प्रयोजकव्यापारस्याशब्दार्थत्वात्तदपेक्षं कर्मत्वमयुक्तमिति।

 अत्राहुः-\`सार्थाद्धीयते' इत्यत्र कर्मकर्त्तरि लकारः। तथाहि, अपगमना जहातेरर्थः। सा च क्षुदुपघातादिना देवदत्तस्यापगमते तत्समर्थाचरणम्। यदा तु क्षुदुपघातादिना स्वयमेवापगच्छति तदा कर्मकर्तृत्वम्। स्फुटञ्चेदं हरदत्तमाधवग्रन्थयोः।

 स्यादेतत्। ध्रुवग्रहणं किमर्थम्? न च \`ग्रामादागच्छति शकटेने' इत्यत्रशकटेऽतिव्याप्तिवारणाय तदिति वाच्यम्, परत्वात्तत्र करणसंज्ञाप्रवृत्तेः। यथा \`धनुषा विध्यति' इत्यत्र। इह हि शरनिःसरणं प्रत्यवधिभावोपगमेनैव व्यधने करणतेत्युभयप्रसङ्गः। \`वृक्षस्य पर्णं पतति' इत्यादौ तु वृक्षः पर्मविशेषणं न त्वपायेन युज्यते। न च संज्ञिनिर्देशार्थं ध्रुवग्रहणम्, अपाये क्रियायां यदन्वेतीत्यस्याक्षिप्तस्य संज्ञिसमर्थकत्वात्। यद्वा, कारके इति निर्धारणसप्तम्याश्रयणात्कारकमिति लभ्यते। पूर्वत्रापि प्रथमार्थे सप्तमीत्युक्तत्वाच्च। तस्माद् ध्रुवग्रहणं चिन्त्यप्रयोजनम्।

 जुगुप्साविरामप्रमादार्थानामुपसङ्ख्यानम्(काoवाo)। अधर्माज्जुगुप्सते विरमति प्रमाद्यति वा। संश्लेषपूर्वको विश्लेषो विभागः। स चेह नास्ति। बुद्धिकल्पितस्तु गौणत्वान्न गृह्यते इति वार्त्तिकारम्भः। भाष्यकारास्तु जुगुप्सादयोऽत्र जुगुप्सादिपूर्विकायां निवृत्तौ। वर्तन्ते इत्युपात्तविषयमेतत्। कारकप्ररणे च गौणस्यापि ग्रहणम्। "साधकतमम्"(अष्टाoसूo1-4-42)इति तमग्रहणाल्लिङ्गात्। अपायादिपदानां स्वरितत्वाद्वा "स्वरितेनाधिकारः"(अष्टाoसूo1-3-11)गौणोऽप्यर्थो गृह्यते इति व्यवस्थापनात्। तेन बुद्धिकल्पितस्याप्यपायस्य सत्वात्सिद्धम्। पूर्वं हि बुद्ध्याऽधर्मं सम्प्राप्य ततो दोषदर्शनान्निवर्तते इत्यस्त्यपायः। एवमुत्तरसूत्रेष्वपि प्रपञ्चत्वं बोध्यमिति दिक्।

 (अष्टाoसूo1-4-25)

 भीत्रार्थानां भयहेतुः(अष्टाoसूo1-4-25)। भयं भीः, त्राणं त्राः, भयार्थानां त्राणार्थानाञ्च योगे भयहेतुः कारकमपादानं स्यात्। चोरेभ्य उद्विजते बिभेति, रक्षति वा त्रायते। भयहेतुग्रहणं चिन्त्यप्रयोजनम्। \`अरण्ये बिभेति' इत्यादौ तु परत्वादधिकरणसंज्ञा।

 इति रामायणश्लोकस्तु कस्य संयुगे इति योजनया व्याख्येयः।

 (अष्टाoसूo1-4-26)

 पराजेरसोढः(अष्टाoसूo1-4-26)। परापूर्वस्य जयतेः प्रयोगेऽसोढो ह्योर्थोऽपादानं स्यात्। \`अध्ययनात्पराजयते' ग्लायतीत्यर्थः। अकर्मकश्चायम्। तत्र षष्ठ्यां प्राप्तायां वचनम्। असोढः किम्? शत्रून्पराजयते। अभिभवतीत्यर्थः। असोढ इति क्तार्थो भूतकालोऽत्राविवक्षितः। तेन \`अध्ययनात्पराजेष्यते' इत्यादि सिद्धम्। वस्तुतस्तु असोढग्रहणं व्यर्थं \`शत्रून्पराजयते' इत्यत्र परत्वात्कर्मसंज्ञासिद्धेः। इह सूत्रे पराजेरिति रूपं "विपराभ्याठ्जेः"(अष्टाoसूo1-3-12)इतिवत्समर्थनीयम्। यत्तु परत्वात् "घेर्ङिति"(अष्टाoसूo7-3-111)इति गुण इति हरदत्तेनोक्तं तत्सुत्रभाष्यादिविरुद्धमिति प्रागेव प्रणञ्चितम्।

 (अष्टाoसूo1-4-27)

 वारणार्थानामीप्सितः(अष्टाoसूo1-4-27)। वारणार्थानां प्रयोगे क्रियया आप्तुमिष्टं कारकमपादनं स्यात्। यवेभ्यो गां वारयति। "वृञ्वरणे"(चुoउo1814)चुरादिः। प्रवृत्तिविधातो वारणम्। ईप्सित इति किम्? यवेभ्यो गां वारयति क्षेत्रे। नन्विह परत्वादधिकरणसंज्ञाभविष्यति यथा कृतेऽपीप्सितग्रहणे गोषु इप्सिततमत्वप्रयुक्ता कर्मसंज्ञा। सत्यम्, चिन्त्यप्रयोजनमेवेप्सितग्रहणम्।

 (अष्टाoसूo1-4-28)

 अन्तर्धौ येनादर्शनमिच्छति(अष्टाoसूo1-4-28)। अन्तर्धाविति सप्तमी। येनेति कर्तरि कृतीया। न च कृद्योगे षष्ठीप्रसङ्गः। उभयप्राप्तौ कर्मण्येवेति नियमात्। व्यवधाने सति यत्कर्तृकस्यात्मनो दर्शनस्याभावमिच्छति तत्कारकमपादानं स्यात्। मातुर्निलीयते कृष्णः। "लीङ्श्लोषणे"(दिoआo1139)दैवादिकः। अत्रान्तर्धाविति चिन्त्यप्रयोजनम्। न \`दिदृक्षते चोरान्' इत्यत्र हि परत्वात्कर्मता सिद्धा। इच्छतीति किम्? इच्छायामसत्यां सत्यपि दर्शने यथा स्यात्।

 (अष्टाoसूo1-4-29)

 आख्यातोपयोगे(अष्टाoसूo1-4-29)। उपयोगो नियमपूर्वकं विद्यास्वीतकरणम्। तस्मिन्साध्ये य आख्याता तत्कारकमपादानं स्यात्। उपाध्यायादधीते। उपयोगे किम्? नटस्य शृणोति।

 (अष्टाoसूo1-4-30)

 जनिकर्तुः प्रकृतिः(अष्टाoसूo1-4-30)। जायमानस्य हेतुरपादानं स्यात्। पुत्रात्प्रमोदो जायते। इह जनिरुत्पत्तिः। "जनिरुत्पत्तिरुद्भवः" इत्यमरः(अoकोo1-4-30)। "इञजादिभ्यः"(काoवाo)इति जनेर्भावे इञ् "जनिघसिभ्याम्"(उoसूo579)इत्युणादिसूत्रेणेण् वा। "जनिवध्योश्च"(अष्टाoसूo7-3-35)इति वृद्धिप्रतिषेधः। तस्याः कर्तेति षष्ठीतत्पुरुषः। "कर्तरिच"(अष्टाoसूo2-2-16)इति प्रतिषेधस्त्वनित्यः, अत एव ज्ञापकात्। यद्वा, शेषषष्ठ्या समासोऽयम्। निषेधस्तु कर्मषष्ठीविषय इति "कारके"(अष्टाoसूo1-4-23)इति सूत्रे कैयटः। तथा चार्थमात्रस्य ग्रहणाद्धात्वन्तरयोगेऽपि भवति \`अङ्गादङ्गात्सम्भवति' इति यथा। एतेन "इक्शितपौ धातुनिर्द्देशे"(काoवाo)इतीका निर्देशोऽयमित्याश्रित्य "गमहन"(अष्टाoसूo6-4-98)इत्युपधालोपमर्थासङ्गतिं चोद्भावयन्तो मीमांसावार्तिककाराः समाहितः। अत्र प्रकृतिग्रहणमुपादानमात्रपरमित्येके। अत एव "प्रकृतिश्च प्रतिज्ञा दृष्टान्तानुपरोधात्"(प्रoसूo)इत्यधिकरणे ब्रह्मणो जगदुपादानतायां "यतो वा इमानि भूतानि जायन्ते" इति पञ्चमीमुपष्टम्भिकामाहुः। अन्ये तु \`पुत्रात्प्रमोदो जायते' इति वृत्तिस्वरसात्प्रकृतिशब्द इह कारणमात्रपर इत्याहुः। अस्मिंश्च पक्षे \`यतो वा' इति सामान्यशब्दोऽपि उपादानरूपविशेषपरः "छागो वा मन्त्रवर्णात्"(जैoसूo6-89-31)इति षाष्ठन्यायात्। "अहमेव बहु स्याम्" इति हि सामानाधिकरण्यं श्रूयते। तच्च चतुर्धा-भ्रमे, बाधायाम्, अभेदे, तादात्म्ये च। प्रकृते तादात्म्ये, भिन्नत्वे सत्यभिन्नसत्ताकत्वम् आविद्यकः सम्बन्धविशेषो वा तादात्म्यमित्याद्युत्तरमीमांसायां स्पष्टम्।

 (अष्टाoसूo1-4-31)

 भुवः प्रभवः(अष्टाoसूo1-4-31)। भूकर्तुः प्रभवः प्राग्वत्। हिमवतो गंङ्गा प्रभवति। कश्मीरेभ्यो वितरता प्रभवति। "तसु उपक्षये"(दि.प.1213)भावेक्तः। विगतस्ता वितस्ता। अशोष्येत्यर्थः। अत्रोपलभतेः कर्मव्यापारे प्रभवतिर्वर्तते। प्रकाशते इत्यर्थः। "भीत्रार्थानाम्"(अष्टाoसूo1-4-25)इत्यारभ्येयं सप्तसूत्री भाष्ये प्रत्याख्याता। तथाहि चोरेभ्यो बिभेति। भयान्निवर्तते इत्यर्थः। त्रायते, रक्षणेन चोरेभ्यो निवर्त्तयतीत्यर्थः। पराजयते, ग्लान्या निवर्तते इत्यर्थः। वारयति, प्रवृत्तिम्प्रतिबध्नन्निवर्तयति। निलीयते, निलयनेन निवर्तते इत्यर्थः। अधीते, उपाध्यायान्निःसरन्तं शब्दं गृह्णातीत्यर्थः। ब्रह्मणः प्रपञ्चो जायते इत्यत्रापि ततोऽपक्रामति। यथा वृक्षात्फलमिति लोकप्रसिध्याश्रयेणापायो बोध्यः। प्रभवतीत्यत्रापि भवनपूर्वकं निःसरणमर्थः।

 अत्रेदं वक्तव्यं, निवृत्तिनिःसरणादिधात्वन्तरार्थविशिष्टे स्वार्थे वृत्तिमाश्रित्य यथाकथञ्चिदुक्तप्रयोगाणां समर्थनेऽपि मुख्यार्थपुरस्कारेण षष्ठीप्रयोगो दुर्वारः। \`नटस्य शृणोति' इतिवत्। न ह्युपाध्यायनटयोः क्रियानुकूलव्यापारांशे विशेषो वक्तुं शक्यः। अनभिधानब्रह्मास्त्रमाश्रित्य प्रत्याख्यानन्तु नातीव मनोरमम्। एवञ्च "जुगुप्साविराम"(काoवाo)इत्यादिवार्तिकमप्यवश्यारम्भणीयम्। तथाच सूत्रवार्तिकमतमेवेह प्रबलमिति यावद्बाधं साधु। तथा ध्रुवं भयहेतुरसोढ इत्यादिसंज्ञिनिर्द्देशोऽपि सार्थकः परत्वात्तत्तत्संज्ञाप्राप्तावपि शेषत्वविवक्षायां न माषाणामश्नीयादित्यादाविव षष्ठ्या इष्टतया तत्रापादानसंज्ञाया वारणीयत्वादित्यवदेयम्।

 (अष्टाoसूo1-4-32)

 कर्मणा यमभिप्रैति स सम्प्रदानम्(अष्टाoसूo1-4-32)। कर्मणा करणभूतेन कर्ता यमभिप्रैति सम्बध्नाति ईप्सति वा तत्कारकं सम्प्रदानं स्यात्। न च युगपत्कर्मत्वं करणत्वञ्च कथमिति वाच्यम्, क्रियाबेदेनाविरोधात्। दानक्रियायां हि कर्म अभिप्रापणक्रियायां करणम्। दीयमानया गवा हि शिष्य उपाध्यायमभिप्रैति। उपाध्यायाय गां ददाति। अत्राभिप्रैतीति पदत्रयम्। न तु समास-। "उदात्तवता गतिमता च तिङा गतेः समासो वक्तव्यः" इति वार्त्तिकस्य छन्दोविषयत्वादिति हरदत्तः। भाषाविषयत्वे बाधकं तु तत्रैव वक्ष्यामः।

 अत्र वृत्तिकाराः-अन्वर्थसंज्ञेयं सम्यक् प्रदीयते यस्मै तत्सम्प्रदानमिति। तेनेह न-राजकस्य वस्त्रं ददाति। घ्नतः पृष्ठं ददाति। इह हि ददातिर्गौणः न तु वास्तवं दानमस्तीत्याहुः।

 भाष्ये तु नैतत्स्वीकृतं \`खण्डिकोपाध्यायस्तस्मै चपेटां ददाति' \`न शुद्राय मतिं दधायत्' इत्यादिप्रयोगात्। \`राजकस्य ददाति' इति तु शेषत्वविवक्षायां बोध्यम्। नन्वेवम् \`अजान्नयति ग्रामम्' इति नयतिक्रियाकर्मभिरजैः सम्बध्यमानस्य ग्रामस्य सम्प्रदानत्वं स्यादिति चेत्? न, यमभिप्रैतीत्युक्त्या हि यमिति निर्द्दिष्टस्य गवादेः शेषत्वं च प्रतीयते। यथा कर्त्रभिप्राये क्रियाफले इति कर्तुः शेषित्वं क्रियाफलस्य शेषत्वं च। न चेह ग्रामं प्रत्यजा शेषभूता। तथा च प्रयोजकलक्षणे प्रासनवन्मैत्रावरुणाय दण्डप्रदानमित्यधिकरणे "क्रीते सोमे मैत्रावरुणाय दण्डं प्रयच्छति" इति दण्डदानं न प्रतिपत्तिः, किन्तु द्वितीयापेक्षया बलीयस्या चतुर्थीश्रुत्याऽर्थकर्मेत्युक्तम्। अत्र वार्त्तिकं-क्रियाग्रहणं कर्तव्यम्। पत्ये शेते। भाष्यकारास्तु सन्दर्शनप्रार्थनाध्यवसायैराप्यमानत्वात्क्रियापि कृत्रिमं कर्म। तथा च सूत्रेणैव सिद्धम्। प्रतीयमानक्रियापेक्षोपि हि कारकभावो भवत्येव। प्रविशपिण्डीमिति वत्। सूत्रकारश्चाह "क्रियार्थोपपदस्य च कर्मणि स्थानिनः"(अष्टाoसूo2-3-14)इति। न चैवमप्यददातिकर्मत्वात् क्रियाग्रहणं कर्त्तव्यमेवेति वाच्यम्, भाष्ये अन्वर्थसंज्ञात्वास्वीकारात्। नन्वेवं \`कटङ्करोति' इत्यादावपि सम्प्रदानत्वं स्यात्। वचनबलाच्च कर्मसम्प्रदानत्वयोः पर्यायप्रसङ्गः। अत्राहुः-नेदं वार्त्तिकं सार्वत्रिकम्, किन्तु प्रयोगानुसारान्नियतविषयं, धातूपात्तफलानाधार एव प्रवृत्तेः। भाष्यमते तु यत्र सम्प्रदानत्वमिष्टं तत्र सन्दर्शनादीनां क्रियायाश्च भेदो विवक्ष्यते। ततश्च तैराप्यमाना क्रियापि कृत्रिमं कर्मेति सिद्धं तयाऽभिप्रेयमाणस्य सम्प्रदानत्वम्। यत्र तन्नेष्टं तत्र भेदो न विवक्ष्यते। ततश्चोत्पत्तिविक्लित्त्याद्येकफलावच्छेदेनैकीकृतया क्रियया व्याप्यमानस्य कर्मत्वमेव भविष्यति। \`कटङ्करोति' \`ओदनं पचति' इति। गत्यर्थेषु तु भेदोऽभेदश्चेत्युभयं विवक्ष्यते। तत्र भेदविवक्षायां \`ग्रामाय गच्छति' इति प्रयोगः। अभेदविवक्षायान्तु \`ग्रामं गच्छति' इति। तथाच "गत्यर्थकर्मणि"(अष्टाoसूo2-3-12)इति सूत्रे प्रत्याख्यास्यते। उक्तञ्च हरिणा-

 भेदस्य च विवक्षायां पूर्वां क्रियां प्रति।

 परस्याङ्गस्य कर्मत्वात्तत्क्रियाग्रहणं कृतम्॥

 क्रियाणां समुदाये तु पदैकत्वं विवक्षितम्।

 तदा कर्मक्रियायोगात्स्वाख्ययैवोपचर्यते॥

 भेदाभेदविवक्षा च स्वभावेन व्यवस्थिता।

 तस्माद्गत्यर्थकर्मत्वे व्यभिचारो न दृश्यते॥

 विकल्पेनैव सर्वत्र संज्ञे स्यातामुभे यदि।

 आरम्भेण न योगस्य प्रत्याख्यानं समं भवेत्॥ इति ॥

 अस्यार्थः-कर्म स्वाख्ययैव क्रियेप्सितत्वप्रयुक्तकर्मसंज्ञयैवोपचर्यते, व्यवह्रियते। न तु सम्प्रदानसंज्ञया गत्यर्थकर्मणि तु भेदाभेदौ द्वावपि विवक्ष्येते इति रूपद्वयसिद्धिः। व्यभिचारोऽतिप्रसङ्गस्तु न दृश्यते। विवक्षाया व्यवस्थितत्वादेव। एतदेव द्रढयति-विकल्पेनेति। समं तुल्यफलकम्। तस्मात्सूत्रं प्रत्याचक्षाणस्य भवतो विवक्षानियमोऽभिमतः। गत्यर्थेषु विवक्षाद्वयम्। \`पत्ये शेते' इत्यादौ तु भेदविवक्षैव। \`ओदनं पचति' इत्यादावभेदविवक्षैव। चेष्टायामनध्वनीत्येतत्प्रत्युदाहरणयोरपि अभेदविवक्षैव। \`मनसा हरिं व्रजति' अध्वानं गच्छति' इति त्रिधा चेदम्। यदाह-

 अनिराकरणात्कर्तुस्त्यागाङ्गं कर्मणेप्सितम्।

 प्रेरणानुमतिभ्याञ्च लभते सम्प्रदानताम्॥ इति ।

 अनिराकर्तृ यथा-सूर्यायार्घ्यं ददाति। नात्र सूर्यः प्रार्थयते, न वानुमन्यते, न च निराकरोति। प्रेरकं यथा-विप्राय गां ददाति। अनुमन्तृ यथा-उपाध्यायाय गां ददाति। ननु दानस्य तदर्थत्वात्तादर्थ्ये चतुर्थो सिद्धैव तत्किं सम्प्रदानसंज्ञया? मैवम्, दानक्रियार्थं हि सम्प्रदानं न तु दानक्रिया तदर्था, कारकाणां क्रियार्थत्वात्। सम्प्रदानार्थं तु दीयमानं कर्मेति वाक्यार्थभूतापादनक्रियाया अतादर्थ्यात्तादर्थ्यचतुर्थ्या अप्राप्तौ संज्ञारम्भादिति हेलाराजः। तदेतत्सूचितम्-त्यागाङ्गं कर्मणोप्सितमिति। कर्मसम्प्रदानयोः करणकर्मत्वे वाच्ये। पशुना रुद्रं यजते। पशुं रुद्राय ददातीत्यर्थः। एतच्च वचनं उक्तोदाहरणमात्रविषयम्। अत एव सुब्व्यत्ययेन सिद्धत्वात्प्रात्याख्यायते। लोके तु यजेः पूजार्थत्वात्पशोः करणत्वं सिद्धम्।

 (अष्टाoसूo1-4-33)

 रुच्यर्थानां प्रीयमामः(अष्टाoसूo1-4-33)। सम्प्रदानं स्यात्। देवदत्ताय रोचने स्वदत्ते मोदकः। अत्राह हरिः-

 हेतुत्वे कर्मसंज्ञायां शेषत्वे वापि कारकम्।

 रुच्यर्थादिषु शास्त्रेण सम्प्रदानाख्यमुच्यते॥

 अस्यार्थः-अन्यसमवेतोऽभिलाषो रुच्यर्थः। रोचते। अभिलाषविषयो भवतीत्यवगमात्। विषयीभवन्तं मोदकं देवदत्तः प्रयुङ्क्ते। लौल्यात्तदानुगुण्यमाचरतीति देवदत्तस्य हेतुसंज्ञायां प्राप्तायां सम्प्रदानसंज्ञा कथ्यते। तथाच हेतुसंज्ञाविरहे णिजभावाद्धेतुसमवायिन्या द्वितीयस्याः क्रियाया अप्रतीतेर्मोदकः स्वक्रियायां धातुवाच्यायां कर्ताभवति, न तु कर्म। यदा तु रोचते प्रीणयतीत्यर्थः, तदा कर्मसंज्ञायां प्राप्तायां वचनम्। तथा च प्रीयमाण इति विशेषणम्। "प्रीञ् तर्पणे"(चुoउo1836)इत्यस्मात्सकर्मकात्कर्मणि लट्। दैवादिकस्तु ङिदकर्मकः। तर्प्यमाम इत्यर्थः। यत्तु समर्थसूत्रे \`रोचयामहे' इति हरदत्तेन प्रयुक्तं, तदस्मिन्नेव पक्षेऽध्यारोपितप्रेषणपक्षमाश्रित्येत्यवधेयम्। यदा तु देवदत्तस्य योऽभिलाषस्तद्विषयो भवतीत्यर्थस्तदा शेषत्वात्षष्ठ्यां प्राप्तायां वचनमिति। प्रीयमाणः किम्? देवदत्ताय रोचते मोदकः पथि। कर्मादाविवाधिकरणे मा भूत्। अत एव \`आदित्यो रोचते' इत्यत्र दीप्त्यर्थे संज्ञा न भवति।

 (अष्टाoसूo1-4-34)

 श्लाघन्हूङ्स्थाशपां ज्ञीप्स्यमानः(अष्टाoसूo1-4-34)। एषां प्रयोगे बोधयितुमिष्टः सम्प्रदानं स्यात्। देवदत्ताय श्लाघते। श्लाघा स्तुतिः। देवदत्तं स्तौतीत्यर्थः। एवं हि देवदत्तः शक्यते ज्ञापयितुम्। स्तुतिः। देवदत्तं स्तौतीत्यर्थः। एवं हि देवदत्तः शक्यते ज्ञापयितुम्।

 अन्ये त्वाहुः-देवदत्तायात्मानं परं वा श्लाघ्यं कथयतीत्यर्थ इति। तथा च भट्टिकाव्यम्-

 श्लाघमानः परस्त्रीभ्यस्तत्रागाद्राक्षसाधिपः। इति।

 आत्मानं श्लाघ्यं परस्त्रीभ्यः कथयन्नित्यर्थः। तत्राद्ये पक्षे कर्मत्वे प्राप्ते द्वितीये तु कारकशेषत्वात् षष्ठ्यां प्राप्तायां वचनम्। ह्नौतिप्रभृतयोऽत्र स्वार्थोपसर्जनज्ञापनावचनत्वात्सकर्मकाः। तथाच ज्ञीप्स्यमान इति संज्ञिविशेषणमुपात्तमिति हेलाराजः। \`देवदत्ताय न्हुते' देवदत्तं न्हुवानस्तमेव न्हुतिं तमेव बोधयति। सन्निहितमपि देवदत्तं धनिकादेरपलपतीत्यर्थः। अथवा न्होतव्यं देवदत्तं बोधयतीत्यर्थः। \`देवदत्ताय तिष्ठते' ईदृशोहमित्यवस्थानेन बोधयतीत्यर्थः। \`देवदत्ताय शपते' शपथेन किञ्चित्प्रकाशयतीत्यर्थः। ज्ञीप्स्यमानग्रहणाद् \`देवदत्तः श्लाघते' \`गार्गिकया श्लाघते पथि'इत्यादौ कर्त्रादिविषये संज्ञा न भवति। \`ज्ञीप्स्यमाने विवदन्ते' इति "शप उपालम्भे" इति वार्त्तिकोदाहरणव्याख्यायां कैयटः। तत्र यस्मै आख्यायते स ज्ञीप्स्यमान इति मते तु यस्मा आख्यायमानः प्रत्युदाहरणम्। तस्माद् द्वितीया, \`देवदत्तं श्लाघते' इति। आख्यायमानो ज्ञीप्स्यमान इति मते तु यस्मा आख्यायते स प्रत्युदाहरणम्। तस्माच्च षष्ठी, देवदत्ताय श्लाघते विष्णुमित्रो यज्ञदत्तस्येति। "ज्ञप मिच्च"(चुoउo1624)इति चुरादिकात्सनि कर्मणि सानचि ज्ञीप्स्यमान इति रूपं बोध्यम्। न नु ज्ञाधातोः तस्य बोधने मित्त्वाभावात्। \`तज्ज्ञापयति' इत्यादिभाष्यप्रयोगात्। अत एव "मारणतोषण"(गoसूo)इत्यत्र निशानेष्विति पाठो न तु निशामनेष्विति। निशानं तनूकरणम्। श्यतेर्ल्युट्। \`संज्ञपितः पशुः' इत्युदाहरणम्। "आप्‌ज्ञप्यृधामीत्"(अष्टाoसूo7-4-15)इत्यत्र तूभयोरपि ज्ञप्योर्ग्रहणमिति सिद्धान्तः। चौरादिकश्च मारणतोषणनिशाभनेषु वर्त्तते इति माधवः।

 (अष्टाoसूo1-4-35)

 धारेरुत्तमर्णः(अष्टाoसूo1-4-35)। अयमुक्तसंज्ञः स्यात्। "धृङ्अवस्थाने"(तुoआo1413)। ण्यन्तः। उत्तमर्णो धनस्वामी। उत्कृष्टार्थवृत्तेरुच्छब्दात्तमपि द्रव्यप्रकर्षत्वादामभावः। अर्तेः क्तः। ऋणम्। "ऋणमाधमर्ण्ये"(अष्टाoसूo8-2-60)इत्यत्र कालान्तरदेयन्द्रव्यविनिमयोपलक्षणार्थमाधमर्ण्यग्रहणम्। तेनोत्तमर्णेऽपि नत्वं भवति। अस्मादेव निपातनान्निष्ठान्तस्य परनिपातो बहुव्रीहौ बोध्यः। देवदत्ताय शतं धारयति। ध्रियमाणं स्वरूपेणावतिष्ठमानं स्वबावादप्रच्यवमानं शतं प्रयुङ्क्ते इत्यर्थः। कारकशेषे षष्ठ्यां प्राप्तायामिदं वचनम्। उत्तमर्णः किम्? देवदत्ताय शतं धारयति ग्रामे। परत्वादिहाधिकरणसंज्ञा भविष्यतीति चेत्? उत्तमर्णेऽपि तर्हि हेतुसंज्ञा स्यात्।

 (अष्टाoसूo1-4-36)

 स्पृहेरीप्सितः(अष्टाoसूo1-4-36)। स्पृह ईप्सायां चुरादावदन्तः। अस्य प्रयोगेऽभिप्रेतः सम्प्रदाने स्यात्। पुष्पेभ्यः स्पृहयति। ईप्सितमात्र इयंसंज्ञा। प्रकर्षविवक्षायान्तु परत्वात्कर्मसंज्ञा। पुष्पाणि स्पृहयति। यदा त्वीप्सितमीप्सिततमं वा शेषत्वेन विवक्षितं तदा षष्ठ्येवेति हरदत्तादयः। हेलाराजस्तु "हेतुत्वे कर्मसंज्ञायाम्'(वाoपाo)इति प्रागुक्तश्लोकव्याख्यावसरे स्पृहयतियोगे कर्मसंज्ञायाः सेषषष्ठ्याश्च बाधिकेयं सम्प्रदानसंज्ञेत्याह। वाक्यपदीयस्वरसोऽप्येवम्। अस्मिन्पक्षे "परस्परेण स्पृहणीयशोभम्" इति कर्मण्यनीयर् दुर्लभः। \`दानीयो विप्रः' इतिवत्सम्प्रदान ए तु व्याख्येयः। तथा-

 कुमार्य इव कान्तस्य त्रस्यन्ति स्पृहयन्ति च।

 इति षष्ठ्यप्यसङ्ता। विभक्तिविपरिणामेन कान्ताय स्पृहयन्तीति तु व्याख्येयम्। हरदत्तमते तु यथाश्रुतावेव उक्तप्रयोगौ निर्बाधाविति।

 (अष्टाoसूo1-4-37)

 क्रुधद्रुहेर्ष्यासूयार्थानां यम्प्रति कोपः(अष्टाoसूo1-4-37)। क्रोधाद्यर्थानां धातूनां प्रयोगे यं प्रति कोपस्तत्कारकं सम्प्रदानं स्यात्। देवदत्ताय क्रुध्यति द्रुह्यति ईर्ष्यति असूयति वा। वाक्‌चक्षुरादिविकारानुमेयः प्ररूढः कोपोऽत्र क्रोधः। अपकारो द्रोहः। असहनमीर्ष्या। गुणेषु दोषारोपणमसूया। ननु चित्तदोषार्थानामित्येवास्तु किं क्रोधादिनां विशिष्योपादानेनेति चेत्? न, द्विषादावतिप्रसङ्गात्। "योऽस्मान्द्वेष्टि" इत्यादौ ह्यनभिनन्दनं द्विषेरर्थः। अत एवाचेतनेष्वपि प्रयुज्यते \`औषधं द्वेष्टि' इति। यम्प्रतीत्यादि किम्? भार्यामीर्ष्यति-मैनामन्योद्राक्षीदिति। नात्र भार्याम्प्रति कोपः किन्तु परैर्दृश्यमानां तां न क्षमते इत्येव। क्रुधद्रुहोरकर्मकतया कारकशेषत्वात् \`नटस्य शृणोति' इतिवत् षष्ठ्यां प्राप्तायां वचनम्। इतरयोस्तु सकर्मकत्वात् द्वितीयायां प्राप्तायाम्।

 (अष्टाoसूo1-4-38)

 क्रुधद्रुहोरुपसृष्टयोः कर्म(अष्टाoसूo1-4-38)। सोपसर्गयोरनयोर्यं प्रति कोपस्तत्कारकं कर्मसंज्ञं स्यात्। पूर्वसूत्रापवादः। देवदत्तमभिक्रुध्यति, अभिद्रुह्यति।

 (अष्टाoसूo1-4-39)

 राधीक्ष्योर्यस्य विप्रश्नः(अष्टाoसूo1-4-39)। एतयोः कारकं सम्प्रदानसंज्ञं स्यात्। यदीयो विविधः प्रश्नः क्रियते। कृष्णाय राध्यति ईक्षते वा। पृष्टो गर्गः शुभाशुभं पर्यालोचयतीत्यर्थः। शुभाशुभपर्यालोचनमिह धात्वर्थः। शुभाशुभरूपयोः कर्मणोर्धात्वर्थेनोपसङ्ग्रहादकर्मकावेतौ। षष्ठ्यां प्राप्तायां वचनम्। अत एव राध्यतीति श्यन्, अकर्मकादेव तद्विधानात्। तथाच दिवाद्यन्तर्गणसूत्रं "राधोऽकर्मकाद्वृद्धावेव"(गoसूo)इति। अस्यार्थः-एवकारो भिन्नक्रमः। राधोऽकर्मकादेव। यथा वृद्धाविति। अत एव "कर्मवत् कर्मणा"(अष्टाoसूo3-1-87)इति सूत्रे "राध्यत्योदनः स्वयमेव" इति भाष्यं सङ्गच्छते। तत्र हि सिध्यतीत्यर्थः। एतेन-

 न दूये सात्वतीसुनुर्यन्मह्यमपराध्यति।

 क्रियासमभिहारेण विराध्यन्ते क्षमेत कः ॥

 इति माघप्रयोगौ व्याख्यातौ। एतेनैतयोःकर्मकारकं सम्प्रदानं स्यादिति व्याचक्षाणाः परास्ताः। यस्येत्यनर्थकं यम्प्रतीत्यनुवृत्त्यैवेष्टसिद्धेः।

 (अष्टाoसूo1-4-40)

 प्रत्याङ्भ्यां श्रुवः पूर्वस्य कर्ता(अष्टाoसूo1-4-40)। प्रतिपूर्व आङ्‌पूर्वश्च शृणोतिरभ्युपगमे वर्त्तते। तस्य पूर्वो व्यापारः प्रवर्त्तनक्रिया, तस्याः कर्त्ता सम्प्रदानं स्यात्। विप्राय गां प्रतिसृणोति आशृणोति वा। विप्रेण मह्यङ्गां देहीति प्रवर्त्तितः प्रतिजानीते इत्यर्थः। हेतुसंज्ञायां प्राप्तायां \`देवदत्तेन प्रतिशृणोति' इति प्रयोगनिवृत्तये वचनम्। विवक्षान्तरे तु \`देवदत्तो गां प्रतिश्रावयति' इति भवत्येवेति हरदत्तः। अत्रेदं चिन्त्यम्-उक्तरीत्या \`देवदत्तो रोचयति मोदकम्' इत्यपि प्रयोगो दुर्वारः। न चेष्टापत्तिः। तत्रत्यस्वग्रन्थेन हेलाराजग्रन्थेन च विरोधात्। तत्र हेतुत्वबाधान्न णिजिति यदि, तर्हि प्रकृतेऽपि तुल्यम्। तस्मादिह वैषम्यं दुर्वचमिति।

 (अष्टाoसूo1-4-41)

 अनुप्रतिगृणश्च(अष्टाoसूo1-4-41)। अनुपूर्वस्य प्रतिपूर्वस्य गृणातेः कारकं पूर्वस्य कर्तृभूतं सम्प्रदानं स्यात्। अनुप्रतिभ्यां गृणाः अनुप्रतिगृणाः तस्येति विग्रहः। अनुप्रतिपूर्वश्च गृणातिः शंसितुः प्रोत्साहने वर्त्तते। तत्र पूर्वो व्यापारः शंसनम्। होत्रे अनुगृणाति प्रतिगृणाति वा होता प्रथमं संसति, तमध्वर्युः \`ओथामोदेव' इत्यादिभिः शब्दैः प्रोत्साहयतीत्यर्थः।

 (अष्टाoसूo1-4-42)

 साधकतमं करणम्(अष्टाoसूo1-4-42)। क्रियायां प्रकृष्टोपकारकं करणसंज्ञं स्यात्। यद्व्यापारानन्तरं क्रियानिष्पत्तिः तत्प्रकृष्टम्। उक्तञ्च-

 क्रियायाः परिनिष्पत्तिर्यद्व्यापारादनन्तरम्।

 विवक्ष्यते यदा तत्र करणं तत्तदा स्मृतम्॥ इति ।

 काष्ठैः पचति। विवक्ष्यते इत्यनेन स्थाल्यादीनामपि वैवक्षिकं करणत्वमस्तीत्युक्तम्। आह च-

 वस्तुतस्तदनिर्द्देश्यं न हि वस्तुव्यवस्थितम्।

 स्थाल्या पच्यत इत्येषा विवक्षा दृश्यते यतः।

 ननु कारकाधिकारादेव सिद्धे साधकत्वे पुनः श्रुतिः प्रकर्षार्थाऽस्तु किं तमपा? सत्यम्, अस्मिन्प्रकरणे सामर्थ्यगम्यप्रकर्षो नाश्रीयते इति ज्ञापयितुं तमप्। तेन \`गङ्गायां घोषः' इति सिद्धम्। यदा च तीरधर्म आधारत्वं प्रवाहे उपचर्यते तदेदं प्रयोजनम्। यदा तु गङ्गाशब्द एव तीरे वर्त्तते तदा न प्रयोजनम्। तत्राद्ये विभक्तिर्लाक्षणिकी। "सुब्विभक्तौ न लक्षणा" इति तु "येन विधिः"(अष्टाoसूo1-1-72)इति सूत्र एव निराकृतम्। द्वितीये तु प्रकृतिर्लाक्षणिकी। ननु उभयं मुख्यमस्तु। परम्परासम्बन्धस्तु संसर्गः। मैवम्, कारकविभक्त्यर्थानां प्रकृत्यर्थे साक्षात्सम्बन्धेन विशेष्यताया व्युत्पन्नत्वात्। अपादानप्रकरणोक्तानि च बहून्युदाहरणानि तमब्ग्रहणस्य प्रयोजनानीति बोध्यम्।

 (अष्टाoसूo1-4-43)

 दिवः कर्म च(अष्टाoसूo1-4-43)। दिवः साधकतमं कर्मसंज्ञं स्यात्, चकारात्करणसंज्ञम्। करणशब्दानुवृत्त्या वक्षअयमाणस्यान्यतरस्यां ग्रहणस्याकर्षणेन वा संज्ञयो- पर्याये लब्धे समावेशार्थश्चकारः। तेन \`मनसा दीव्यतीति मनसादेवः' इत्यत्र कर्मण्यण् करणे तृतीया चेत्युभयं सिध्यति। "मनसः संज्ञायाम्"(अष्टाoसूo6-3-41)इत्यलुक्। किञ्च \`अक्षैर्द्देवयते यज्ञदत्तेन'इत्यत्र सकर्मकत्वादणि कर्तुर्णौ कर्मत्वं न, "अणावकर्मकात्"(अष्टाoसूo1-3-88)इति परस्मैपदं च नेति दिक्।

 स्यादेतत्, यदि समावेशः, तर्हि \`अक्षान् दीव्यति' इत्यत्र परत्वात्तृतीया स्यात्। तथाहि, करणसंज्ञाया अवकाशः-\`देवना अक्षाः'। करणे ल्युट्। कर्मसंज्ञाया अवकाशः-दीव्यन्ते अक्षाः। "भावकर्मणोः"(अष्टाoसूo1-2-13)इति यगात्मनेपदे। \`अक्षान्' इत्यत्र तूभयसंज्ञाप्रयुक्तकार्यप्रसङ्गे परत्वात्तृतीयैव प्राप्नोति। अत्राहुः, कार्यकालपक्षे "कर्मणि द्वितीया"(अष्टाoसूo2-3-2)इत्यत्र पदस्योपस्थानं तस्यानवकाशत्वात् द्वितीयेति। ननु \`दीव्यन्ते अक्षाः' इत्यत्र कर्मण्यभिहितेऽपि करणत्वस्यानभिधानात्तृतीया स्यात्। तथा \`देवना अक्षाः' इति ल्युटा करणस्याभिधानेऽपि कर्मणोऽनभिधायनात् द्वितीया स्यात्। मैवम्, एकैव ह्यत्र शक्तिः संज्ञाद्वययोगिनी। तथाचोभयत्राप्यभिधआनमेव न त्वनभिहितत्वम्।

 (अष्टाoसूo1-4-44)

 परिक्रयणे सम्प्रदानमन्यतरस्याम्(अष्टाoसूo1-4-44)। नियतकालं वेतनादिना स्वीकरणं परिक्रयणं तस्मिन् साधकतमं कारकं सम्प्रदानसंज्ञं वा स्यात्। शताय शतेन वा परिक्रितः। परिशब्दः समीप्यं द्योतयति। क्रयो नामात्यन्तिकं स्वीकरणम्। नियतकालन्तु तस्य समीपमिति भावः।

 (अष्टाoसूo1-4-45)

 आधारोऽधिकरणम्(अष्टाoसूo1-4-45)। आध्रियन्तेऽस्मिन् क्रिया इत्याधारः। "अध्यायन्यायोद्याव"(अष्टाoसूo3-3-122)इत्यादिना करणे घञ्। क्रियाश्रययोः कर्तृकर्मणोर्धारणात् परम्परया क्रिया प्रति आधारः तत्कारकमधिकरणं स्यात्। कटे आस्ते, स्थाल्यां पचति।

 स्यादेतत्। साक्षात्‌क्रियाधारयोः कर्तृकर्मणोरेव कुतो नेयं संज्ञेति चेत्? न, पराभ्यां कर्तृकर्मसंज्ञाभ्यां बाधितत्वात्। अत एवाहुः-

 कर्तृकर्मव्यवहितामसाक्षाद्धारयत्‌क्रियाम्।

 उपकुर्वत्क्रियासिद्धो शास्त्रेऽदिकरणं विदुः॥ इति ॥

 अत एव \`भूतले घटः' इत्यादौ अस्तीत्यस्याध्याहारो नियतः। यथा \`पुष्पेभ्यः' इत्यत्र स्पृहयतेः। अत एव च नञा सह कारकान्वयं वदन्तः परास्ताः। त्रिविधं चैतदधिकरणमिति "संहितायाम्"(अष्टाoसूo6-1-72) इति सूत्रे भाष्यम्-औपश्लोषिकं वैषयिकमभिव्यापकञ्चेति। कटे आस्ते, गुरौ वसति, तिलेषु तैलमिति।

 (अष्टाoसूo1-4-46)

 अधिशीङ्स्थासां कर्म(अष्टाoसूo1-4-46)। अधिपूर्वाणामेषां आधारः कर्म स्यात्। अधिशेते अधितिष्ठति अध्यास्ते वा वैकुण्ठं हरिः।

 (अष्टाoसूo1-4-47)

 अभिनिविशश्च(अष्टाoसूo1-4-47)। एतत्पूर्वस्य विशतेराधारः कर्म स्यात्। ग्राममभिनिविशते। अभिनिवेश आग्रहः, तद्वान् भवतीत्यर्थः। अकर्मकोऽयं, तत्राधिकरणस्य कर्मसंज्ञा विधीयते। प्रवेशनार्थे तु सिद्धैव। "परिक्रयणे सम्प्रदानम्'(अष्टाoसूo1-4-44)इति सूत्रादिहान्यतरस्यां ग्रहणमनुवर्त्तते मण्डूकप्लुतिन्यायेन। व्यवस्थितविभाषा चेयम्। "एष्वर्थेष्वभिनिविष्टानाम्" इति समर्थसूत्रस्थभाष्यप्रयोगश्चेह मानम्। तेन \`पापेऽभिनिवेशः' इत्यादि सिद्धम्। इह सूत्रे नेरल्पाच्‌तरस्य परनिपाताकरणमीदृशानुपूर्वीकसमुदायविवक्षार्थम्। तेनेह न \`निविशते यदि शूकशिखापदे'इति। कर्मत्वविवक्षायान्तु तत्रापि भवितव्यमेव द्वितीयया।

 (अष्टाoसूo1-4-48)

 उपान्वध्याङ्वसः(अष्टाoसूo1-4-48)। एतत्पूर्वकस्य वसतेराधारः कर्म स्यात्। उपवसति अनुवसति अधिवसत्यावसति वा ग्रामं सेना। वसेरश्यर्थस्य प्रतिषेधो वक्तव्यः॥ अर्थशब्दो निवृत्तिवचनः। व्यधिकरणे षष्ठ्यौ। वाच्यवाचकभावः षष्ठ्यर्थः। भोजननिवृत्तेर्वाचकोयो वसिस्तस्य नेत्यर्थः। ग्रामे उपवसति। कथम् \`उपोष्य रजनीमेकाम्' इति? "कालाध्वनोः"(अष्टाoसूo2-3-5)इति द्वितीया भविष्यति। कथम्\`एकादश्यां न भुञ्जीत' इति? उपपदविभक्तेः कारकविभक्तिर्भविष्यति।

 (अष्टाoसूo1-4-49)

 कर्तुरीप्सिततमं कर्म(अष्टाoसूo1-4-49)। कर्त्रा यदाप्तुमिष्यतेतमां तत्कर्मसंज्ञं स्यात्। यद्व्यापाराश्रयत्वादसौ कर्ता तेनैव व्यापारेणाप्तुमिष्टमिति सन्निधानाल्लभ्यते। तेन क्रियाफलशालित्वं पर्यवस्यति। क्रिया हि फलेच्छापूर्वकेच्छाविषयः, फलमेव त्विष्टतमम्। तच्च धातुनोपात्तमिति तद्विशिष्टत्वेनेच्छाविषयोऽत्र संज्ञी। स च त्रिविधः। उक्तञ्च-

 निर्वर्त्यञ्च विकार्यञ्च प्राप्यञ्चेति त्रिधा मतम्।

 तत्रेप्सिततमं कर्म चतुर्धाऽन्यत्तु कल्पितम्॥

 औदासीन्येन यत्प्राप्यं यच्च कर्तुरनीप्सितम्।

 संज्ञान्तरैरनाख्यातं यद्यच्चाप्यन्यपूर्वकम्॥

तथा-

 यदसज्जायते सद्वा जन्मना यत्प्रकाशते।

 तन्निर्वर्त्यं विकार्यन्तु कर्म द्वेधा व्यवस्थितम्॥

 प्रकृत्युच्छेदसंभूतं किञ्चित्काष्ठादिभस्मवत्।

 किञ्चिद् गुणान्तरोत्पत्त्या सुवर्णादिविकारवत्॥

 क्रियाकृतविशेषाणां सिद्धिर्यत्र न गम्यते।

 दर्शनादनुमानाद्वा तत्प्राप्यमिति कथ्यते।

 \`तत्र निर्वर्त्यं यथा-\`घटं करोति' इति। घटा ह्यसन्नेव जायते वैशेषिकादिमते। सङ्ख्यादिसत्कार्यवादिमते तु सन्नेवाभिव्यज्यते इत्यस्ति विशेषलक्षणम्। सामान्यलक्षणन्तु कृधातूपात्तोत्पत्त्याख्यफलशालित्वात्। एतेन करोतिर्यत्नार्थकं इति मतं प्रत्युक्तम्, यतते इतिवदकर्मकतापत्तेः। न च जानातिवद्विषयत्वापादनपर्यन्तार्थाभ्युपगमेनापि निर्वाहः, लाघवेनोत्पादनमात्रपरत्वात् कर्तृस्थक्रियतया कर्मवद्भावासिद्धिप्रसङ्गाच्च। प्रकृतेः प्रकृतिभूतस्यात्मन उच्छेदं सम्भूतं प्राप्तम्। तद्यथा, \`काष्टं भस्म करोति'। गुणान्तरोत्पत्त्या यथा-\`सुवर्णं कुण्डलं करोति' इति। इह भस्मकुण्डलयोर्निर्वर्त्यत्वमेवेति बोध्यम्। प्राप्यन्तु-\`आदित्यं पश्यति'इति। तथायुक्तमिति द्विविधम्-द्वेष्यमितरच्च। "अकथितं च"(अष्टाoसूo1-4-51)इत्यपरम्। संज्ञान्तरप्रसङ्गे चान्यत्-"दिवः कर्म च"(अष्टाoसूo1-4-43)इत्यादि। तदित्थं सप्तविधं कर्मेति स्थितम्। इह प्राप्ये यद्यपि विषयताख्यः क्रियाकृतविशेषोऽस्त्येव। अन्यथा कर्मत्वानुपपत्तेः। तथापि प्रतिपत्तृव्यतिरिक्तपुरुषापेक्षया विशेषो न गम्यते इत्युक्तम्। विकार्ये तु काष्ठादौ कथं धातूपात्तफलाश्रयतेत्यवशिष्यते। तत्रेदं तत्त्वम्। प्रकृतिविकृत्योरभेदविवक्षया निरूढया उत्पत्त्याश्रयता। यद्वा, काष्ठानि विकुर्वन् भस्मोत्पादयतीत्यर्थः। तण्डुलान् विक्लेदयन्नोदनं निर्वर्त्तयतीतिवत्। एतच्छ "द्व्यर्थः पचिः" इति प्रक्रम्य भाष्ये व्युत्पादितम्। तत्र \`तण्डुलानोदनं पचति' इति प्रयोग तण्डुलनिष्ठविक्लित्तेरोदनीत्पत्तेश्चानुकूलो देवदत्तनिष्ठव्यापार इत्यर्थः। \`तण्डुलान्पचति' इत्यत्र तु विक्लेदयतीत्यर्थः। \`ओदनं पचति' इत्यत्र तु विक्लित्त्वा निर्वर्तयतीत्यर्थः। उक्तंवच-

 सम्बन्धमात्रमुक्तञ्च श्रुत्या धात्वर्थबावयोः।

 तदेकांशनिवेशे तु व्यापारोऽस्या न विद्यते ॥ इति ।

 तस्माद्धातुत्वेन धातूपात्तां भावनां प्रति पचित्वेन पच्युपात्ता। विक्लित्तिः कर्मतया करणतया वा यथायथं सम्बध्यते इति स्थितम्‌। इहं त्ववधेयम्, क्रियाया धातुना कर्तुरपि देवदत्तादिशब्देन लाभाद्यथा न द्वितीयार्थता तथेष्टतमत्वादेरपि, प्रयोगोपाधिमात्रत्वात्। अधिशीङादिवत्। एवञ्च तथायुक्तस्थल इवेहापि धातूपात्तफलाधारमात्रमर्थः। आधेयमेव वा। तच्चाभेदेन फलेऽन्वेति। "अनन्यलभ्यः शब्दार्थः" इति न्यायात्। अन्यथा तथायुक्तत्वानीप्सितत्वयोरपि वाच्यतापत्तौ सकलतान्त्रिकविरोधाच्च। एवन्तु फलाश्रयः कर्मेत्येवास्तां किं द्विसूत्र्येत्यवशिष्यते। तत्रेदमुत्तरम्, अग्नेर्माणवकं वारयति' इत्यत्र माणवकस्य अपादानसंज्ञां बाधितुमीप्सिततममिति तावद्वक्तव्यम्। तस्मिंश्चोक्ते द्वेष्योदासीनयोः सङ्ग्रहार्थं "तथायुक्तम्'(अष्टाoसूo1-4-50)इत्यपि सीत्रणीयम्। अनीप्सितग्रहणन्तु शक्यं प्रत्याख्यातुम्। तथा च कर्तृकर्मविभक्त्योरुभयोरप्याधारो वाच्यः, आदेयं वा। व्यापारेण फलेन चान्वय इति तु व्यवस्थया शब्दबोधवैषम्यमिति स्थितम्। \`गोदोहनी' \`पक्ता' \`पक्कः' इत्वादिकृदन्तानां नामार्थेऽबेदान्वयानुरोधादाधार एवार्थः, फलभावनयोस्तु विशेषणविशेष्यभावो विपरीत इत्यवधेयम्।

 (अष्टाoसूo1-4-50)

 तथायुक्तञ्चानीप्सितम्(अष्टाoसूo1-4-50)। ईप्सिततमवत्क्रियया युक्तमनीप्सितमपि कर्मसंज्ञं स्यात्। ग्रामं गच्छन् वृक्षमूलान्युपसर्पति। चौरान् पश्यति।

 (अष्टाoसूo1-4-51)

 अकथितञ्च(अष्टाoसूo1-4-51)। अपादानादिविशेषैरविवक्षितं कारकं कर्मसंज्ञं स्यात्। \`नटस्य शृणोति' इत्यादावतिप्रसङ्गं वारयितुं परिगणनं कर्तव्यम्।

 दुहियाचिरुधिप्रछिभिक्षिचिञामुपयोगनिमित्तमपूर्वविधौ।

 ब्रुविशासिगुणेन च यत्सचते तदाकीर्तितमाचरितं कविना॥

 नीवह्योर्हरतेश्चापि गत्यर्थानां तथैव च।

 द्विकर्मकेषु ग्रहणं कर्तव्यमिति निश्चयः॥

 इह प्रछीत्यत्र "छे च"(अष्टाoसूo6-1-43)इति तुङ् न कृतः, आगमशासनस्यानित्यत्वात् "सनाद्यन्ता धातवः"(अष्टाoसूo3-1-32)"इको यणचि"(अष्टाoसूo6-1-77)इतिवत्। उपयुज्यते इत्युपयोगो मुख्यं कर्म क्षीरादि तस्य निमित्तं गावादि दुह्यादीनां मुख्यकर्मणा सम्बध्यमानमिति यावत्। तथा ब्रुविशाख्योर्गुणेन कारकेण कर्मणेति वावत्; कारकाणां क्रियां प्रति। विशेषणत्वात्। तत्रापि कर्मण एव प्रकृतत्वात्। यत्सचते सम्बध्यते। "पच समवाये"(भ्वाo उo997) स्वरितेत्। केचित्तु परस्मैपदिभिः सहैनं धातुं पठन्ति। "षच समवाये, रप लप व्यक्तायं वाचि" इति। तन्मते "षच सेवने'(वाoआo163)इत्यस्यानुदात्तेतो धातूनामनेकार्यत्वात्समवाये वृत्तिर्बोध्या। उभयथापि सम्बध्नातेः कर्मव्यापारे सचिर्वर्तते। अत एव कर्तृपदस्य कर्मपदेनार्थकथनं न विरुध्यते। "राध्यत्योदनः" इत्यस्य पच्यते इत्यनेन यथा। उभयत्राप्योदननिष्ठविक्लित्तेर्भानाविशेषात्। कविना मेधाविना सूत्रकारेण तदकीर्तितमित्वाचरितं व्यवहृतमित्यर्थः। अपूर्वविधाविति। पूर्वोक्तानामपादानादिसंज्ञानां विषयश्चेन्नास्तीत्यर्थः। न चैवं वक्ष्यमाणयोर्हेतुकर्तृसंज्ञयोर्विषयेऽतिप्रसङ्गः स्यादिति वाच्यम्, एकसंज्ञाधिकारेण पराभ्यां हेतुकर्तृसंज्ञाभ्यां कर्मसंज्ञाया बाधात्। प्राञ्चस्तु पूर्वग्रहणमन्यमात्रोपलक्षणम्। तेन वक्ष्यमाणयोर्हेतुकर्तृसंज्ञयोर्विषये नातिप्रसहङ्गः। सूत्रेप्यकथितमिति कथननिवृत्तिपरायान्नोदनानां भूतकालो न विवक्ष्यते यथा "पराजेरसोढः"(अष्टाoसूo1-4-26)इत्यव्रासहिष्यमाणस्याप्यपादानसंत्रा भवति \`अध्ययनात्पराजेष्यते' इति तथेहापीत्याहुः। तच्चिन्त्यम्, उक्तरीत्या यथाश्रुनेऽपि सर्वसामञ्जस्यात्। "निवह्योः" इति श्लोके गत्यर्थानामित्युत्तरसूत्रोपात्तानामुपलक्षणम् चकारेण जयत्यादयो गृह्यन्ते इति कैयटः। माधवोप्याह-

 जयतेः कर्षतेर्मन्थेर्मुषेर्द्दण्डयतेः पचेः।

 तारेर्ग्रहेस्तथा मोचेस्त्यार्जेदार्पिश्च सङ्ग्रहः॥

 कारिकायाञ्चशब्देन सुधाकरसुखैः कृतः॥ इति ।

 एतन्निष्कर्षस्तु करिष्यते। क्रमेणोदाहरणानि-गान्दोग्धि पयः। अविनीतं विनयं याचते। गामवरुणद्धि व्रजम्। माणवक्तं पन्थानं पृच्छति। पौरवं गां भिक्षते। वृक्ष्मवचिनोति फलानि। माणवकं धर्मं ब्रूते शास्ति वा। अजां नयति ग्रामं, वहति भारं ग्रामं हरति वा, गमयति ग्राममित्यादि। जयतेःशतं जयति देवदत्तम्। कर्षति शाखां ग्रामम्। क्षीरनिधिं सुधां मथ्नाति। मुष्णाति शतं देवदत्तेन। गर्गन् शतं दण्डयति। तण्डुलानोदनं पचति। तारयति कपीन् समुद्रम्। ग्राहयति बटुनेदम्। मोचयति त्याजयति वा कोपं देवदत्तम्। दीपयति शास्त्रार्थं शिष्यान्।

 स्यादेतत्, दुहादीनामर्थनिबन्धनेयं संज्ञा न तु स्वरूपाश्रया, "अहमपीदमचोद्यं चोद्ये" इति तद्राजसूत्रभाष्ये पृच्छिपर्यायस्य चुदेरपि द्विकर्मकत्वदर्शनात्। तथा च भट्टिः-

 स्थास्नुं रणे स्मेरमुचो जगाद मारीचमुच्चैर्वचनं महार्थम्।

कालिदासोपि-

 शिलोच्चयोऽपि क्षितिपालमुच्चैः प्रीत्या तमेवार्थमभाषतेव। इति।

भारविश्च-

 उदारचेता गिरमित्युदारां द्वैपायनेनाभिदधे नरेन्द्रः। इति।

 तथाच मिक्षेरर्थपरत्वाद्व्याचेरपि सिद्धम्, तुल्यार्थत्वात्। \`पौरवं गामर्थयते' इति यथा। तन्किं पाचेः पृथग्ग्रहणेनेति चेत्? अत्राहुः, अनुनयार्थोऽत्र याचतिः। विनयं याचते। विनयायायानुनयतीत्यर्थात्। अस्तु तर्हि याचेरेव ग्रहणम्। तस्यानेकार्थत्वाद्भिक्षेरपि सिद्धमिति चेत्? न, अर्थभेदेन शब्दभेद इति दर्शनमाश्रित्यानुनयार्थस्यैव पाचेरिह ग्रहणात्। अत एव हि नयतिग्रहणेनानुनयार्थस्यापि न गतार्थता। स्पष्टार्थं भिक्षेः पृथग्‌ग्रहणमित्यन्ये। चकारेण पचेर्ग्रह इति यन्माधवादिभिरुक्तं तन्मतभेदेन। तथाच "कर्मवात्कर्मणा"(अष्टाoसूo3-1-87)इति सूत्रे "दुहिपच्योर्बहुलं सकर्मकयोः" इतिवार्तिकव्याख्यावसरे पचेर्द्विकर्मकता कैयटेन स्फुटीकृता। यत्तु "कर्तुरीप्सिततमम्"(अष्टाoसूo1-4-49)इति सूत्रे \`द्व्यर्थः पचिः' इत्यादि भाष्यं तत्तु मतान्तरेण। अन्यथा \`तण्डुलानोदनं पचति' इति प्रयोगस्य यथाश्रुतस्योपपत्तौ किं मुधा क्लेशेन। अत एव अकथितशब्दो यद्यप्रधानार्थो गृह्येत तदा \`पाणिना कांस्यपात्र्यां दोग्धि पयः' इति पाणिकांस्यपात्र्योरतिप्रसङ्गः। करणाधिकरणयोस्तु पचत्यादिरवकाशः। न हि तत्रास्य प्रसङ्गो दुहादिपरिगणनादित्यकथितसूत्रे कथयतः कर्मवत्सूत्र तु पचेर्द्विकर्मकतां ब्रुवतो हरदत्तस्य न पूर्वापरविरोधः, मतभेदपरत्वात्। अत एव पचिधातुनिरूपणे \`तण्डुलानोदनं पचति' इति प्रयोगं द्विकर्मकतयैव माधव उदाहृतवानिति दिक्। तथा ग्राहेर्द्विकर्मकत्वं बहवो न मनिरे। अत एव-

 तमादौ कुलविद्यानामर्थमर्थविदां वरः।

 पश्चात्पार्थिवकन्यानां पाणिमग्राहयत्पिता॥

 इति कालिदासश्लोके पूर्वार्धे ग्रहेर्दुह्यर्थतया 'गतिबुद्धि"(अष्टाoसूo1-4-51)इति सूत्रेणाणौ कर्तुर्णौ कर्मत्वात्तमिति योजयित्वा उत्तरार्धे तेनेति विभक्तिविपरिणामेन व्याचख्युः। अत एव च-

 अजिग्रहत्तं जनको धनुस्तद्येनार्दिदद्दैत्यपुरं पिनाकी।

 जिज्ञासमानो बलमस्य बाव्होर्हसन्नभाङ्क्षीद्रघुनन्दनस्तत्॥

 इति भट्टिप्रयोगो जयमङ्गलायामित्थं व्याख्यातः। अजिग्रहत् अनेन धनुषा भगवता त्रिपुरदाहः कृत इति बाधितवानिति। युक्तञ्चैतत्, श्रीरघुपतिं प्रति नियोगकथनानौचित्येन स्वरूपोपस्थापनस्यैव कर्तव्यत्वात्। एतेन-

 अयाचितारं न हि देवदेवमद्रिः सुतां ग्राहयितुं शशाक।

 इतिव्याख्यातम्, ग्रहेर्बुद्ध्यर्थत्वात्। यद्वा, इषिशक्योस्तुमनुनन्तसमभिव्याहृतयोर्द्विकर्मकताया "भाष्ये स्थितत्वात्सिद्धमेतदिति मधावः। ग्राहेर्द्विकर्मताभ्युपगमपक्षे तु "जायाप्रतिग्रहितगन्धामाल्याम्"(रoवाo2-1-)इति न सिध्येत्। तत्र हि "ण्यन्ते कर्त्तुश्च कर्मणः" इति प्रयोज्ये धेनुरूपे कर्मणि क्तः स्यात्। तथाच जायया गन्धमाल्ये प्रतिग्राहिता येति विग्रहे बहुव्रीहिरेव न स्यात्, त्रिकतः शेषस्य भाष्ये स्थितत्वात्। सत्यपि वा तस्मिन् पुवद्भावो दुर्लभः। सिद्धान्ते तु प्रतिग्राहिते गन्धमाल्ये ययेति विग्रहः। जायानिष्ठप्रेरणविषयीभूतं गन्धमाल्यकर्मकं यत्प्रतिग्रहणं तत्कर्त्रीमित्यर्थः। अन्यपदार्थान्तर्भावेणैव विशेषणविशेष्यवैपरीत्येनैवैकार्थीभावकल्पनात्। मासजातादिवत्। व्यपेक्षापक्षे तु तु अषष्ठीविभक्त्यर्थे बहुव्रीहौ सर्वत्र व्युत्पत्त्यन्तरकल्पनाऽस्त्येव। \`प्राप्तादेकम्' इत्यस्य हि उदककर्तृकप्राप्तिकर्मीभूतमर्थः। \`ऊढरथः' रथकर्मकवहनकर्ता। \`उपहृतपशुः' पशुकर्मकोपहारसम्प्रदानम्। \`उद्धृतौदनः' ओदनकर्मकोद्धरणापादानम्। \`वीरपुरुषकः' वीरपुरुषकर्तृकस्थित्यधिकरणमिति दिक्।

 स्यादेतत्। अपादानाद्यविवक्षायां द्विकर्मकताऽस्तु, तद्विवक्षायान्तु "जायाप्रतिग्राहित" इत्यादि सेत्स्यति। मैवम्, "हरतेश्च" इति चकारेण समुच्चितानां जयत्यादीनामकथितसूत्रविषयत्वेऽपि "तथैव च" इति समुच्चितानामणौ कर्तुर्णौ कर्मताभ्युपगमात्। गत्यर्थैः साहचर्यात्। अत एव तार्यादयः पृथगेव सङ्गृहीताः। युक्तञ्चैतत्, ग्रहणकर्तृत्वस्याविवक्षायां प्रयोजकस्य हेतुत्वाभावे णिचो दुर्लभत्वात्। न चैवं दीपिग्रहणवैयर्थ्यमकर्मकत्वादेवाणौ कर्तुर्णौ कर्मत्वसिद्धेरिति वाच्यम्, ण्यन्ताण्णिचि तत्सार्थक्यात्। शिष्याः तत्वं दीपयन्ति तानसौ प्रेरयतीत्यर्थः। नन्वेवं त्याजेः सङ्गृहीतत्वाद्यद्यपि "त्याजितैः फलमुत्खातैः" "मुक्ताहारञ्चिरपरिचितं त्याजितो दैवगत्या" इत्यादि सिद्धम्। तथापि गवा पयस्त्याजयतीत्यर्थ इति कैयटहरदत्तादिग्रन्थो विरुध्यते इति, चैत्रविशेषविवक्षायां कर्मत्वेऽपि कर्तृत्वविवक्षायां तस्य निर्बाधत्वात्।

 स्यादेतत्, "कर्तुरीप्सिततमं कर्म"(अष्टाoसूo1-4-49) "तथायुक्तञ्चानीप्सितम्"(अष्टाoसूo1-4-50)इति सूत्राभ्यां सर्वमिदं सिद्धम्। तथाहि यथा विक्लित्त्युपसर्जनं विक्लेदनं पचेर्थः, न्यग्भावनं रुहेः, द्विधाभावनं भिदेः, तथा त्यजनोपसर्जनं त्याजनं दुहेः, दापनं याचेः भिक्षेश्च; अङ्गीकारणमपि याचेः, प्रवेशोपसर्जनमवस्थापनं रुधेः, आख्यापनं पृच्छेः, मोचनं चिञः, प्रतिवादनं ब्रूञः, तद्विशेषस्तु शासेरित्यादि। एवञ्च धातूपात्तव्यापारविषयाश्रयत्वं गवादेः स्पष्टमेवेति। अत एवाकडारसूत्रे "अपादानमुत्तराणि, गान्दोग्धीत्यत्र परत्वात्कर्मसंज्ञा" इति भाष्ये सङ्गच्छते। पञ्चकं प्रातिपदिकार्थ इति पक्षेऽवधित्वफलाश्रयत्वयोर्युगपद्विवक्षायां चेदम्, अवधिभूता या गौस्तन्निष्ठो यः क्षरणानुकूलव्यापारस्तद्विषयिणी गोपनिष्ठा प्रेरणेत्यर्थात्।

 अत्रेच्यते, कर्मणः शेषत्वेन विवक्षायां \`न माषाणामश्नीयात्' इति वत् षष्ठीं बाधितुं सूत्रम्। अपादानत्वमात्रविवक्षायां तु पञ्चम्येव, गोः क्षीरविशेषणत्वे तु षष्ठी भवत्येवेति न कश्चिद्दोषः। तथाचेह षष्ठीसम्बन्धमात्रं द्वितीयार्थ इति स्थितम्।

 अथेदं विचार्यते-कर्मणि विधीयमानालकृत्यक्तखलर्थाः किं द्विकर्मकेभ्यो मुख्ये कर्मणि स्युर्गौणे वेति। अत्र भाष्यम्-

 प्रधानकर्मव्याख्येये लादीनाहुर्द्विकर्मणाम्।

 अप्रधाने दुहादीनां ण्यन्ते कर्तुश्च कर्मणः॥ इति ।

 अभिधाने इति शेषः। अत्र द्विकर्मणामित्यनेन "नीवह्योर्हरतेश्च" इति च शब्दसमुच्चितः कृषिर्नयत्यादयश्चत्रय उच्यन्ते, अन्योषां विशेषस्य वक्ष्यमाणत्वात्। तथा दुह्यादीनामित्यनेन कारिकोपात्ताः, चशब्दसमुच्चितेष्वहेतुमण्ण्यन्ता दण्ड्यादयश्चोच्यन्ते। ण्यन्त इत्यनेन तु गत्यादिसूत्रोपात्ताश्चशब्दसमुच्चितास्तार्यादयश्च। तत्र अणौ कर्मतस्याभिधाने लादय इत्यर्थः। तत्रापि बुद्धिप्रत्यवसानार्थशब्दकर्मकेषु गुणकर्मणीति मतान्तरम्। तथाच भाष्यम्--

 कथितेऽबिहितेत्वविधिस्त्वमतिर्गुणकर्मणि लादिविधिः सपरे।

 ध्रुवचेष्टितयुक्तिषु चाथ गुणे तदनल्पमतेर्वचनं स्मरत॥ इति ।

 अत्र प्रधानकर्मणि लादिभिरभिहिते गुणकर्मणि षष्ठीत्येकीयमतदूषणपरः प्रथमः पादः। त्वस्या षष्ठ्याः विधीरितीयं त्वस्य अन्यस्य मतिर्न तु ममेत्यर्थात्। सपरे गत्यादिसूत्रोपात्तसहिते दुह्यादौ गुणकर्मणि लादयः। गुणकर्मेति। पुरुषप्रवृत्तेः पयःप्रभृत्यर्थत्वाद् दुहादावप्रधानं गवाद्युच्यते। ण्यन्ते तु शब्दतः प्रयोजकव्यापारस्य प्राधान्यम्। प्रयोज्यव्यापारस्य त्वप्रधान्यमिति तदार्थधर्माद्युच्यते। ध्रुवयुक्तयोऽकर्मकाश्चेष्टितयुक्तयो गत्यर्थाः। एष्वगुणे प्रयोज्ये। न च बुद्धिप्रत्यवसानार्थशब्दकर्मकेषु गुणकर्मण्येव स्यात् ण्यन्ते कर्तुश्चेत्यस्य सपर इत्यनेन बाधादिति वाच्यम्, अपर आहेति भाष्येण मतान्तरताद्यवसायात्-

 अत्रायं सङ्ग्रहः-

 गौणे कर्मणि दुह्यदिः प्रधाने नीहृकृष्वहाम्।

 बुद्धिप्रत्यवसानार्थशब्दकर्मसु चेच्छया॥

 प्रयोज्यकर्मण्यन्येषां ण्यन्तानामिह निश्चितः।

 लकृत्यक्तखलर्थानां प्रयोगो भाष्यपारगैः॥

 तत्र नीप्रभृतीनां प्रधानकर्मसम्बन्धोऽन्तरङ्गः। दुह्यादीनान्तु विपरीतम्। तेन तदंशे न्यायसिद्धो नियमः। इतरत्तु सर्वं वाचनिकम्। क्रमेणोदाहरणानि-गौर्दुह्यते पयः। दोह्या दुग्धा सुदोहा। अजा ग्रामं नीयते। नेया नीतासुनया। बोध्यते माणवकं धर्मः, माणवको धर्ममिति वा। देवदत्तो ग्रामं गम्यते गमयितव्यः गमितः सुगम इति। यत्तु कौमुद्यां दुह्याच्यर्थेत्यादिना दुह्यादीन् न्यादींश्च द्वैराश्येन पठित्वा न्यादयो मुख्ये दुह्यादयो गौण इत्युक्तम्। तत्र ग्रहेः पाठोनिर्मूल एव। "जग्राह द्युतरुं शक्रम्" इत्युदाहरणञ्चायुक्तम्। इतरेषान्तु द्विकर्मकतामात्रतात्पर्यकः पाठः। न्यादयो दुह्यादयश्चेत्युभयत्राप्यादिशब्दः प्रकारे इति सिद्धान्ताविरोधेन व्याख्येयम्। यथाश्रुते हि दण्डिमुषिभ्यां मुख्ये स्यात्। तथाच \`गर्गाः शतं दण्ड्यन्ताम्' इति भाष्यं विरुध्येत। शतं त्वत्र प्रधानं, गर्गाः अर्थिनश्च राजानो हिरण्येन भवन्तीति वाक्यशेषात् दण्डिश्चेह ग्रहणार्थो न तु निग्रहार्थः। अत एव ह्यत्र समुदाये वाक्यसमाप्तिः, गुणानुरोधेन प्रधानावृत्तेः सम्भवात्। तथा मन्थेरपि प्रधाने स्यात्। इष्यते तु गौणे। तथा च भारविः-

 येनापविद्धसलिलः स्फुटनागसद्मा देवासुरैरमृतमम्बुनिधिर्ममन्थ। इति ।

 अमृतं ह्यत्रोद्देश्यतया मुख्यम्। अम्बुनिधिस्तु गौणः। यदपि अन्ये तु यथारुचीत्युक्त्वा "गोपीहावमकार्यत भाषश्चैनामनन्तेन" इत्युदाहृतम्। तदपि न, ण्यन्ते कर्तुश्च कर्मण इति सिद्धान्तात्। यद्वा, "कॄविज्ञाने" इतिचुरादावात्मनेपदीबोपदेवेन पठितः। तस्येदमुदाहरणम्, बुद्ध्यर्थेषु पक्षद्वयस्योपपादितत्वात्। यत्तु श्रीहर्षः प्रयुङ्क्त-

 स्वक्रीडाहंसमोहग्रहिलशिशुभृशप्रार्थितोन्निद्रचन्द्रा। इति,

 तच्चिन्त्यम्, शिशुना चन्द्रं प्रार्थितेत्यप्रधाने क्तप्रत्यये बहुव्रीह्ययोगात्। वक्ष्यति हि-अप्रथमाविभक्त्यर्थे चायमिति। न च चन्द्रे क्तः, "अप्रधाने द्रुहादीनाम्" इत्युक्तेः। अत एव "काकपक्षधरमेत्य याचितः" इति कालिदासः।

 कृत्षष्ठी गुणमुख्याभ्यां कर्मभ्यां प्राप्यते पृथक्।

 अविशेषाद् द्वितीयावन्नेता ग्रामस्य गोरिति॥

 यत्रत्येकेन शब्देन भिन्नकक्ष्यद्वयाभिधा।

 न शक्यते तत्र युक्तमेकस्यैवोपजीवनम्॥

 प्रधाने नियता षष्ठी गुणे ह्युभयथा भवेत्।

 इत्याह गोणिकापुत्र इति भाष्याद् गुणद्वयम्॥

 नेताश्वस्य स्त्रुघ्नस्य स्त्रुघ्नं वा। इह प्रधाने कर्मणि नित्या षष्ठीभाष्यकारवचनात्तु गुणकर्मणि वैकल्पिकीति स्थितम्। नन्वकर्माणां प्राकृतकर्माभावात्कथं द्विकर्मकता? तथाच ण्यर्थकर्मणि प्रत्ययोऽस्तु \`आस्यते माणवकः' इति। मासमिति तु प्रयोगोऽसङ्गतः। "ध्रुवचेष्टितयुक्तिषु वाप्यगुणः" इति श्लोके ध्रुवग्रहणञ्च व्यर्थमिति चेत्? न, "कालभावाध्वगन्तव्याः कर्मसंज्ञा ह्यकर्मणां, देशश्चाकर्मकाणाम्" इति भाष्याद्गन्तव्योऽध्वा अद्य गन्तव्यः। असमादेव निपातनाद् गन्तव्यशब्दस्य परनिपातः। गन्तव्यतया लोके प्रसिद्धस्य नियतपरिमामस्य क्रोशयोजनादेरेव ग्रहणम्। तेन \`अधअवानं स्वपिति' इति न भवति। मासमास्ते। गोदोहमास्ते। यावता कालेन गौर्दुह्यते तावन्तं कालमास्ते इत्यर्थः। क्रोशमास्ते। कुरून् स्वपिति। जन्यमात्रं कालोपाधिरिति पक्षे गोदोहादेर्यद्यपि कालत्वात्सिद्धं तथापि लोके मासादेरेव तथात्वेन प्रसिद्धत्वात्पृथग्भावग्रहणम्। देशशब्देन च ग्रामसमुदायविशेषाः कुरुपञ्चालादयो गृह्यन्ते इति कैयटः। तेन "अधिशीङ्स्थासाम्'(अष्टाoसूo1-4-46)इत्यादेर्वैय्यर्थ्यं नेति ध्येयम्। 'कालाध्वनोरत्यन्तसंयोगे"(अष्टाoसूo2-3-5)इति तु गुणद्रव्ययोर्थे आरम्भणीयम्। क्रोशं कुटिला। मासङ्गुडधानाः। सकर्मकार्थञ्च। मासं वेदमधीते। यद्वा, आस्यादयस्तत्पूर्वके व्यापने वर्त्तन्ते। तथाचोत्सर्गेणैव सिद्धम्, मासमासनेन व्याप्नोतीत्यर्थात्। तथाच द्वितीये भाष्यम्-"प्राकृतमेवेदं कर्म" इति। न चैवं सकर्मकेष्वप्यतिप्रसङ्गः, लक्ष्यानुरोधेनाकर्मकाणामेयोक्तप्रकाराभ्युपगमात्। आह च-

 कालभावाध्वदेशानामन्तर्भूतक्रियान्तरैः।

 सर्वैरकर्मकैर्योगे कर्मत्वमुपजायते॥ इति ।

 हेलाराजस्त्वाह। सकर्मकेष्वपि मासमोदनं पचतीति भवत्येव। अत एवोक्तं सर्वैरिति। अकर्मकैरिति त्वविवक्षितमिति। कैयटोऽप्येवम्। अस्मिन्पक्षे \`मासमास्ते कटे' इति कटादेरपि द्वितीया प्राप्ता तथापि कालादेरेव व्यापनकर्मत्वं न तु कटादेरिति हेलाराजः। अनभिधानञ्चेह शरणम्। \`अधिशीङ्'(अष्टाoसूo1-4-46)इत्यादिज्ञापकं वा बोध्यम्। इह च कर्मणि भावे च लकारे \`दवदेत्तनास्यते मासौ मासं वा' इति रूपद्वयमपीष्टम्।

 स्यादेतत्, भावेचाकर्मकेभ्य इति वचनान्मासादिकर्मकात्कथं भविल इति चेत्? उच्यते, अकर्मकेभ्य इत्यनेनान्तरङ्गं द्रव्यकर्म व्युदस्यते न तु बहिरङ्गं कालादिकर्म। कर्मणीत्यत्र तु व्यक्तिपक्षाश्रयणादन्तरङ्गासन्निधौ बहिरङ्गे कालादिकर्मण्यपि प्रतिरविरुद्धा, जातिव्यक्तिपक्षयोर्लक्ष्यानुरोधेन व्यवस्थेति सिद्धान्तात्। उक्तञ्च हरिणा-

 शक्तिप्रमामसंख्यादेर्द्रव्यधर्माद्विशिष्यते क्रियासु कालयोगोऽतः प्राग्योगो द्रव्यकर्मणा॥ इति ।

 अतस्तैः कर्मभिर्धातुर्युक्तो द्रव्यैरकर्मकः।

 लस्य कर्मणि भावे च निमित्तत्वाय कल्पते॥ इति च ।

एतेन--

 "सस्तेमाघमघाभिधानि यमुना गङ्गौघसङ्गे यया"

इति श्रीहर्षप्रयोगो व्याख्यातः।

 (अष्टाoसूo1-4-52)

 गतिबुद्धिप्रत्यवसानार्थशब्दकर्माकर्मकाणामणि कर्ता स णौ(अष्टाoसूo1-4-52)। गत्याद्यर्थानां शब्दकर्मकाणामकर्मकाणां चाणौ यः कर्ता स णौ कर्मस्यात्। नियमार्थमिदम्-णिजर्थेनाप्यमानस्य यदि भवति तर्हि गत्यर्थादीनामेवेति। तेन \`पाचयति देवदत्तो यज्ञदत्तेन' इत्यत्र प्रयीज्ये पूर्वप्रवृत्तकर्त्तृसञ्ज्ञाया एव निरपवादत्वेनावस्थानात्तृतीया सिद्ध्यति।

आह च--

 गुणक्रियायां स्वातन्त्र्यात्प्रेषणे कर्मताङ्गतः।

 नियमात्कर्मसंज्ञायाः स्वधर्मेणाभिधीयते॥ इति।

 कर्तुः स्वधर्मेण तृतीययेत्यर्थः। \`गमयति माणवकं ग्रामं' ग्रामकर्मकं यद्रमनं तदनुकूलव्यापाराश्रय इत्यर्थः।

 नीवह्योः प्रतिषेधो वक्तव्यः॥ यद्यप्येतयोः प्रापणमर्थो न तु गतिस्तथापि विशेषमतया गतिरपि वाच्यकोटिनिविष्टेत्येतावन्मात्रेण प्राप्तिं मत्वा प्रतिषेध उक्तः। नाययति वाहयति वा भारं देवदत्तेन। वहेरनियन्तृकर्तृकस्यैव प्रतिषेधः॥ नियन्तृकर्तृकस्य प्रयोज्यः कर्मेति वक्तव्यमिति फलितोऽर्थः। वहन्ति वाहाः वाहयति वाहान् रथिनं सूतः। "या प्रापणे"(अoपo1-49)इत्यत्र तु गतिरेव प्रापणशब्दार्थः, याति गच्छतीत्येकार्थप्रतीतेः। तेन \`कालं पाचयति' इत्यादौ प्रयोज्यस्य कर्मता बोध्या। बुध्यर्थग्रहणेन ज्ञानसामान्यवाचिन एव गृह्यन्ते न तु तद्विशेषवाचिनः स्मरत्यादयः। अत एव श्रुदृशोरुपसङ्ख्यानं करिष्यते। बोधयति माणवकं धर्मम्। प्रत्यवसानं भक्षणम्। भोजयति आशयति माणवकमोदनम्।

 आदिखाद्योः प्रतिषेधो वक्तव्यः॥ आदयति खादयत्यन्नं बटुना।

 भक्षेरहिंसार्थस्य प्रतिषेधो वक्तयः॥ हेतुमण्णिजन्ते विधिरिति प्रतिषेधोऽव्यणावित्ययं सन्निधानात्तद्विषयः। तेन चुरादिणिजन्तेऽपि भक्षयतौ प्राप्तिसत्त्वात्प्रतिषेध उपसङ्ख्यातः। भक्षयत्यन्नं बटुना। अहिंसार्थस्येति किम्? भक्षयन्ति बलीवर्दाः सस्यम्। भक्षयति बलीवर्दान् सस्यम्। क्षेत्रस्थानां यवानां भक्ष्यमाणानां हिंसा द्रष्टव्या, तस्या मवस्थायान्तेषां चेतनत्वाभ्युपगमात्। शब्दः कर्मकारकं येषान्ते शब्दकर्माणः, न त्विह "कर्तरि कर्मव्यतिहारे"(अष्टाoसूo1-3-14)इत्यत्रेव कर्मशब्दः क्रियापरः, गतिबुद्धिप्रत्यवसानशब्दार्थेति वक्तव्येऽर्थशब्दात्कर्मशब्दस्य पृथगुपादानात् अध्याययति पाठयति माणवकं वेदम्।

 जल्पतिप्रभृतीनामुपसङ्ख्यानम्॥ जल्पयति विलापयति आभाषयति पुत्रं देवदत्तः।

 दृशेश्चोपसङ्ख्यानम्॥ दर्शयति हरिं भक्तान्। यद्यपि दृशेर्ज्ञानसामान्यपरत्वे बुध्यर्थत्वादेव सिद्धं तथापि ज्ञानविशेषार्थतायां न सिध्यतीत्युपसङ्ख्यानामारब्धम्। \`श्रावयति श्लोकं देवदत्तम्' इति तु शब्दकर्मत्वात्सिद्धम्। शब्दक्रियाणामिति व्याक्याने तु शृणोतेरुपसङ्ख्येयं स्यात्। व्हयतिक्रन्दत्योश्च प्रतिषेध्यं स्यात्। व्हाययति क्रन्दयति वा देवदत्तेन। दृशेस्तूभयथाप्युपसङ्ख्येयं स्यात्। शब्दायतेश्चोभयथा प्रतिषेध्यम्। अकर्मकत्वादपि ह्यत्र प्रसङ्गः। शब्दलक्षणस्य कर्मणोन्तर्भावात् कर्मान्तारयोगाच्च। शब्दाययति देवदत्तेन। अकर्मकग्रहणेन तु येषां कालादिभिन्नं कर्म न सम्भवति ते गृह्यन्ते, न त्वविवक्षितकर्माणोऽपि। तेन \`मासमासायति देवदत्तम्' इत्यादौ कर्मत्त्वं सिद्धम्। \`देवदत्तेन पाचयति' इत्यादौ च न भवति। गत्यर्थाकर्मकेति सूत्रेऽप्येवम्। अत एवाविवक्षितकर्मकेभ्यः पचिददातिप्रभृतिभ्यः कर्तरि क्तो न। अन्यथा \`पक्ववान्' \`दत्तवान्' इत्यर्थे \`पक्वः' \`दत्तः' इति स्यात्। "लः कर्मणि"(अष्टाoसूo3-4-69)इति सूत्रे तु अविवक्षितकर्मणामसम्भवत्कर्मणां वा ग्रहणम्। अत एवाविवक्षितकर्मणां न भावे लादय इतीह सूत्रे वदतो "णेरणौ'(अष्टाoसूo1-3-67)इत्यत्र तु \`नेह पच्यते' इति भावे लकार इति ब्रुवतो हरदत्तस्य मतभेदपरत्वान्न पूर्वापरविरोध इति दिक्।

 (अष्टाoसूo1-4-53)

 हृक्रोरन्यतरस्याम्(अष्टाoसूo1-4-53)॥ हा च क्रा चेति विग्रहः। हुश्च क्रुश्चेति वा । अनयोरणौ कर्त्ता णौ वा कर्म स्यात्। नवेतिविभाषासूत्रे उभयत्रविभाषास्विदं वार्तिककृता पठितम्। तथाहि, \`अभ्यवहारयति माणवकमोदनं माणवकेन वा' इत्यत्र प्रत्यवसानार्थत्वात्प्राप्ते \`विकुर्वते छात्राः, विकारयति छात्रान् छात्रैर्वा' इत्यत्राकर्मकत्वात्प्राप्ते इतरत्र त्वप्राप्ते विभाषेयम्।

 अभिवादिदृशोरात्मनेपदे वेति वक्तव्यम्॥ अभिवादयतेरप्राप्ते विभाषा। दृशेस्तु बुद्ध्याद्यर्थत्वादुपसङ्ख्यानाद्वा प्रप्ति। अभिवादयति गुरुं देवदत्तः, अभिवादयते गुरुं देवदत्ते देवदत्तेन वा। "णिचश्च"(अष्टाoसूo1-3-74)इत्यात्मनेपदम्। परस्मैपदे तु \`अभिवादयति गुरुं देवदत्तेन'। दर्शयते राजानं भृत्यान् भृत्यैर्वा। कर्मसंज्ञाभावपक्षे कर्मान्तरस्याभावात्। "णेरणौ"(अष्टाoसूo1-3-67)इत्यात्मनेपदमन्यत्र तु "णिच्श्च"(अष्टाoसूo1-3-74)इतीति प्राञ्चः। वस्तुतस्तु "णिचश्च" इत्येव युक्तम्। "णेरणौ" इत्यस्य तु नायं विषयः णिज्वाच्यप्रयुक्तिभेदादिति तत्रैवोपपादितम्।

 (अष्टाoसूo1-4-54)

 स्वतन्त्रः कर्त्ता(अष्टाoसूo1-4-54)। क्रियायां स्वातन्त्र्येण विवक्षितोऽर्थः कर्ता स्यात्। धातूपात्तव्यापाराश्रयत्वं स्वातन्त्र्यम्। आह च--

 धातुनोक्तक्रिये नित्यं कारके कर्तृतेष्यते। इति ।

 कर्मकर्तर्यप्यस्तीदम्। फलव्यापारयोर्वैयधिकरण्यमात्रस्य पचावौत्सर्गिकस्य पं त्यागः। विशकलितशक्तिपक्षे विशिष्टशक्तिपक्षे चेदं तुल्यम्। निवृत्तप्रेषणं कर्म स्वक्रियावयवे स्थितमिति पक्षे तु प्रधानभूतधात्वर्थ एवेह क्रिया, धातुत्वं तु भूतपूर्वभावनार्थत्वात्। एतेन कारकाणां क्रियान्वयनियमोऽपि द्वेधा व्याख्यातः। देवदत्तः पचति। स्थाली पचति। अनन्यलभ्यस्य शब्दार्थत्वादाश्रयो लकारार्थः। देवदत्तेन पच्यते। देवदत्तरूपो य आश्रयस्तद्विशिष्टो विक्लित्त्यनुकूलव्यापार इत्यर्थः। वैशिष्ट्यं चाधेयतारूपं संसर्गमर्यादया भासते।

 (अष्टाoसूo1-4-55)

 तत्प्रयोजकोहेतुश्च(अष्टाoसूo1-4-55)। तस्य कर्तुः प्रयोजको हेतुसञ्ज्ञः स्याच्चात्कर्तृसञ्ज्ञः। संज्ञासमावेशार्थश्चकारः। कुर्वन्तं प्रेरयति कारयति हरिः। हेतुत्वात्तद्व्यापारे "हेतुमति च"(अष्टाoसूo3-1-26)इति णिच्। कर्तृत्वात्कर्तरि लकारः।

 ॥ इति श्रीशब्दकौस्तुभे प्रथमस्याध्यायस्य चतुर्थे पादे तृतीयमान्हिकम् ॥











 ॥चतुर्थे पादे चतुर्थमान्हिकम्॥

 (अष्टाoसूo1-4-56)

 प्राग्रीश्वरान्निपाताः(अष्टाoसूo1-4-56)। "अधिरीश्वरे"(अष्टाoसूo1-4-97)इत्यतः प्राक् प्राङ् निपाता इत्यधिक्रियते, तन्त्राद्याश्रयणात्। तेन पूर्वं निपातसञ्ज्ञाः सन्तः पश्चाद्रत्यादिसञ्ज्ञा इत्यर्थात्संज्ञासमावेशः सिध्यति। अन्यथा गत्युपसर्गकर्मप्रवचनीयसञ्ज्ञानां निपातसञ्ज्ञायाश्च पर्यायः स्यात्। तन्त्रादौ प्रमाणं तु प्राग्ग्रहणसामर्थ्यमेव। अन्यथा रीश्वरादिति पञ्चम्यैव दिक्‌शब्दाक्षेपात्किं तेन? न च परशब्दक्षेपप्रसङ्ग। "चादयोऽसत्त्वे"(अष्टाoसूo1-4-57)। "प्रादयः"(अष्टाoसूo1-4-58)इत्येतयोर्विधेययोर्लाभेनानन्वयापत्तेः। रेफविशष्टग्रहणं किम्? "ईश्वरे तोसुन्कसुनौ"(अष्टाoसूo3-4-13)इत्यस्य व्याप्तिन्यायेनावधित्वं मा भूत्। वस्तुतस्तु मास्तु रेफः प्रत्यासत्त्याऽभिमतसिद्धेः अव्ययीभावस्याव्ययसञ्ज्ञारम्भाच्च। न चासौ समासेऽप्यव्ययीभाव एवेति नियमार्थं स्यादिति वाच्यम्, गौरवग्रस्तं व्याप्तिन्यायमाश्रित्य नियमार्थत्ववर्मनापेक्षया प्रत्यासत्तेर्विध्यर्थतायाश्च न्याय्यत्वात्। अत एव "नलोक"(अष्टाoसूo2-3-69)इति सूत्रे अव्ययात्पृथक् लोकादीनां ग्रहणमप्युपपद्यते इति दिक्।

 (अष्टाoसूo1-4-57)

 चादयोऽसत्त्वे(अष्टाoसूo1-4-57)। चादयो निपातसञ्ज्ञाः स्युः न तु द्रव्ये। निपातत्वादतव्ययत्वम्। च वा इत्यादि।

 वस्तूपलक्षणं यत्र सर्वनाम प्रयुज्यते।

 द्रव्यमित्युच्यते सोऽर्थो भेद्यत्वेन विवक्षितः॥

 लिङ्गसंख्यान्वयि द्रव्यमिति वा। असत्त्वे किम्? पशुना यजेत, पशुशब्दश्चादिः। \`चः समुच्चये' इत्यपि प्रत्युदाहरणम्। न चात्र "प्रकृतिवदनुकरणम्"(पoभाo36)इत्यपि प्रत्युदाहरणम्। न चात्र "प्रकृतिवदनुकरणम्"(पाoभाo36)इत्यतिदेशात् निपातत्वं दुर्वारमिति वाच्यम्, अतिदेशस्यानित्यतायाः ऋलृक्‌सूत्रे एवोपपादितत्वात्। प्रसज्यप्रतिषेधः किम्? वातीति वाः, विप्रातीति विप्रः। इह क्रियाविशिष्टद्रव्यवाचकतया क्रियायाश्चासत्त्वरूपत्वान्निपाततास्यात्। ततश्च वेप्रशब्दस्याप्यव्ययसञ्ज्ञा स्यात्। "प्रयोजनं सर्वनामाव्ययसञ्ज्ञायाम्"(मoभाo)इत्युक्तत्वात्।

 अथ चादयः-व वा ह अह एव एवं नूनं शश्वत् युगपत् भूयस् कूपत् प्रश्नवितर्कप्रशंसास्वयम्। एवं सूपदपि। कुविदिति भूयोऽर्थे योगप्रशंसास्तिभावेषु च। नेदिति शङ्कायाम्। "नेज्जिह्यायन्तो नरकं पताम"। "नेदेवसापुनजन्नदेवाः" इत्यादौ तु न इदिति पदद्वयं पठ्यते। तस्मान्निपातसमुदायोऽयं बोध्यः "निपातैर्यद्यदि"(अष्टाoसूo8-1-30)इति निघातनिषेधः। प्रतिषेधविचारसमुच्चयेष्वयमिति तु शाकटायनः। चेत्। चण्। अयं चेदर्थे णित्, समुच्चयादौ त्वननुबन्धः। इदं च "निपातैर्यद्यदि"(अष्टाoसूo8-1-30)इत्यत्र स्फुटीभविष्यति। कच्चित्। यत्र। नह निश्चितनिषेधे। हन्त हर्षेऽनुकम्पाय च। माकिः माकीम् एतौ निषेधे। माकिर्नेशन्माकीं रिषन्माकीं संशारिके वटेत् किस्सम्भावितनिषेधेन किरिन्द्रत्वदुत्तरः। नकिरेवायथात्वंहिकंनुकम्। सुकंआकी नकी नकिः। माकीं माकिः। आकृतमिति वेदनिघण्टुः। आमिश्राणि नवोत्तराणीति तद्व्याख्यायां यास्कः। माङ्। "माङि लुङ्"(अष्टाoसूo3-3-175)इतिविशेषणार्थो ङकारः। मा भवतु मा भविष्यतीत्यत्र निरनुबन्धो माशब्दः। नञ्। ञकारो "नलोपो नञः"(अष्टाoसूo3-6-73)इति विशेषणार्थः। नस्येत्युक्ते तु वा \`पामनपुत्र'इत्यत्रापि स्यात्। न च सिद्धान्तेऽपि स्त्रैणपुत्रेऽतिप्रसङ्गं वारयितुम् "अलुगुत्तरपदे"(अष्टाoसूo6-3-1)इत्युत्तरपदाक्षिप्तेन पूर्वपदेन नञोऽवश्यं वशेषणीयत्वात्तेनैव पामनपुत्रस्यापि सिद्धेः किं ञकारेणेति वाच्यम्, "नैकधागमिकर्मीकृतनैकनीवृत्त"इत्यादौ निषेधार्थेन नशब्देन "सहसुपा"(अष्टाoसूo2-1-4)इति समासेऽतिव्याप्तिं वारयितुं ञित्वस्याप्यावश्यकत्वात्। नञ। पूर्वपदस्य विशेषणेऽपि अनन्यार्थञित्त्वस्य निपातस्यैव प्रहणं न तु वृद्ध्या चरितार्थञकारस्य तद्धितस्यापीति तु प्राचां ग्रन्थस्योक्तिसम्भवो बोध्यः। यावत्। तावत्। त्वै न्वै एतौ वितर्के। श्रौष्ट्। वौषट्। स्वाहा। वषट्। स्वधा ॐ। तथा। हिरुक्। खलु। किल। अथ। सुष्ठु। आदहेति हि सोपक्रमकुत्सनेषु। \`आदहस्व धामन्' इत्यत्र तु पदकारा आदिति पृथक् पठन्ति। उपसर्गविभक्तिस्वरप्रतिरूपकाश्च।

 अवदत्तं विदत्तं च प्रदत्तं चादिकर्मणि।

 सुदत्तमनुदत्तं च निदत्तमिति चेष्यते॥

 "अच उपसर्गात्तः"(अष्टाoसूo7-4-47)इति घोरतत्वं न भवति, उपसर्गप्रतिरूपकत्वेप्यनुपसर्गत्वात्। विभक्तिप्रतिरूपको यथा-अहम्। शुभम्। अहंयुः शुभंयुः-"अहंशुभमोर्युस्"(अष्टाoसूo5-2-40)चिरेण। अन्तरेण। चिराय। अचिरात्। अकस्मात्। चिरस्य मम। ममत्वं गतराज्यस्य। वेलायां मात्रायामित्यादि। एतेन "गेये केन विनीतौ वाम्" इति व्याख्यातम्। वामित्यस्याव्ययस्य युवामित्यर्थात्। आह आसेत्यादीनि तु तिङन्तप्रतिरूपकाणि। स्वरास्तु सम्बोधनभर्त्सनानुकम्पापादपूरणप्रतिषेधेषु यथासम्भवं बोध्याः। अ अपेहि। आ एवं मन्यसे। इ इन्द्रं पश्य। ई ईशः। ऊ ऊपरे बीजं वपति। ए इतो भव। ओश्रावय। ऋ ऋ लृ ऐ औ एते मन्त्रस्तोमाः। पश्विति सम्यगर्थे। लोधं नयतन्ति पशु मन्यमानाः। शुकमिति शीघ्रत्वे। यथा कथाचेत्यनादरे। पाट् प्याट् अङ्ग है हे भो अये इत्यादयः सम्बोधने। घेति हंसाप्रातिलोम्यपादपूरणेषु। विषु इति नानार्थे। एकपदे इत्यकस्मादर्थे। निहन्त्यरीनेकपदे। पुत इति कुत्सायाम्। कुत्सितसवयवञ्छादयति इति पुञ्छः। ङः। पुलिति लान्तमिति शाकटायनः। कुत्सितं कसति गच्छतीति पुल्कसः। अस्मीत्यहमर्थे। त्वामस्ति वच्मि विदुषां समवायोत्र तिष्ठति। आत इति इतोऽपीत्यर्थे। इत्यादि। आकृतिगणश्चायम्।

 (अष्टाoसूo1-4-58)

 प्रादयः(अष्टाoसूद1-4-58)। प्रादयो गतिसंज्ञाः स्युः क्रियायोगे। पुल्लिङ्गोऽयं गतिशब्दः, "गतिरनन्तरः"(अष्टाoसूo6-2-49)इति लिङ्गात्। अव्युत्पन्नश्चायं क्तिजन्तो वा। "न क्तिचि दीर्घश्च"(अष्टाoसूo6-4-39)इति तु न प्रवर्तते, अत एव निर्द्देशात्। उपसर्गसंज्ञया सह समावेशार्थश्चकारः। अन्यथा पर्यायः स्यात्। तेन \`प्रणेयम्' इत्यादौ णत्वं कृदुत्तरपदप्रकृतिस्वरश्च सिध्यति। निपातसंज्ञायास्तु समावेशः प्राग्ग्रहणेन साधित एव। इह यत्क्रियायुक्ताः। प्रादयस्तं प्रत्येव गत्युपसर्ससंज्ञाः, योगग्रहणसामर्थ्यात्। तेन प्रवृद्धं कृतं प्रकृतमित्यत्र "गतिरनन्तरः"(अष्टाoसूo6-2-49)इति स्वरो न, कर्मणि क्तान्तं प्रत्यगतित्वात्। कृञर्थविशेषकत्वे तु स्यादेव। तथा \`प्रवृद्धो भावः प्रभावः' इत्यत्र "श्रिणीभुवोनुपसर्गे"(अष्टाoसूद3-3-24)इति घञ् सिद्धः। एवं \`प्रणाययति' \`अभिपाचयति'इत्यादौ प्रकृत्यर्थगतप्रकर्षभिमुख्यद्योतकतायां णत्वषत्वे स्तः। ण्यर्थविशेषकत्वे तु नेति बोध्यम्। निपातसंज्ञा तु क्रियायोगं विनाऽप्यस्ति। एतदर्थमेव हि प्रादय इति योगो विभक्तः। तेन \`प्रगत आचार्यः प्राचार्यः' इत्यत्राव्ययपूर्वपदप्रकृतिस्वरः सिध्यति।

 उपसर्गसंज्ञायां मरुच्छब्दस्योपसङ्ख्यानम्। मरुत्तः। उपसर्गसंज्ञाविधानसामर्थ्यादजन्तत्वाभावेपि "अच उपसर्गात्तः"(अष्टाoसूo7-4-47)इति तत्वं प्रवर्तते इत्याहुः। एवञ्च मरुन्नयतीत्यत्र णत्वमपि प्राप्नोति। तस्मात्तत्व एव संज्ञा वक्तव्या। अत एव किविधिरङ् च न भवति। निपातसंज्ञा तु नास्येष्टा। तेन "तृतीयाकर्मणि"(अष्टाoसूo6-2-48)इति पूर्वपदप्रकृतिस्वरे कृते मरुत्तशब्दो मध्योदात्तः। निपातत्त्वे त्वाद्युदात्तः स्यात्। न च "उपसर्गाश्चाभिवर्जम्"(फिoसूo81)इति फिट्सूत्राद्दोषतादवस्थ्यं शङ्क्यम्। "निपाता आद्युदात्ताः"(फिoसूo80)इत्येव सिद्धेऽभेः प्रतिषेधमात्रार्थं तत्सूत्रारम्भादिति हरदत्तादयः। अत एव नाभिरित्येव सूत्र्यताम्। मास्तु वा तदपि, एवादिषु अभेः सुपठत्वादित्यवोचाम्। एवञ्च "तप्पर्वमरुद्भ्याम्" इति मरुतशब्दव्युत्पादने उपायान्तरं बोध्यम्। तत्र च तपः पित्त्वमेव सम्यक्। तन्निति नित्त्वपाठस्तु क्वाचित्कः प्रामादिकः। अन्यथा मरुत्तशब्दस्याद्युदात्ततापत्तौ प्रकृतसूत्रस्थकैयटादिविरोधापत्तेः। मत्वर्थीयप्रकरणे तनो नित्त्वं मरुत्तशब्दस्याद्युदात्तनां चावलम्ब्य प्रवृत्तो हरदत्तग्रन्थस्तु चिन्त्यः। "पर्वतश्चिन्महि वृद्धो विभाषा" इत्यादौ पठ्यमानं पर्वतशब्दस्याद्युदात्तत्वं तु द्वेधापि सिध्यति। "नब्विषयस्यानिसन्तस्य"(फिoसूo26)इति पर्वतशब्दस्याद्युदात्तत्वात्।

 श्रच्छब्दस्याङ्‌विधावुपसङ्ख्यानम्॥ श्रद्धा। भिदादिपाठात्प्रज्ञाश्रद्धेतिनिपातनाद्वा सिद्धम्।

 अन्तःशब्दस्याङ्किविधिणत्वेषूपसङ्ख्यानम्॥ एतच्च "अन्तरपरिग्रहे"(अष्टाoसूद1-4-65)इत्यत्र भाष्ये स्थितम्। अन्तर्धा। अन्तर्द्धिः। ञ्च "अन्तरदेशे"(अष्टाoसूo8-4-24)इति न कर्तव्यम्। देशे तु क्षुभ्नादित्वाण्णत्वाभावः। अयनं चेत्यपि न कर्तव्यं "कृत्यचः"(अष्टाoसूo8-4-29)इति सिद्धेः। देशे तु क्षुभ्नादिना बोध्येति कैयटः। देशे निषेधार्थं सूत्रद्वयमिति तु हरदत्तः। पक्षद्वयेऽपि \`अन्तर्णयति' \`अन्तर्भवाणि' इत्यादौ यथायथं णत्वं बोध्यम्।

 सुदुरोः प्रतिषेधो नुम्विधितत्वषत्वणत्वेषु॥ सुलभं। दुर्लभम्। "उपसर्गात्खल्घञोः"(अष्टाoसूo7-1-60)इति नुम्। न एतच्च प्रयोजनमापाततः "नसुदुर्भ्या केवलाभ्याम्"(अष्टाoसूo7-1-68)इति सूत्रस्यावश्यारभ्यत्वात्। अन्यथा \`अतिसुलभम्' इत्यत्र नुम् न स्यात्। तत्त्वं-सुदत्तम्। "अच उपसर्गात्"(अष्टाoसूo7-4-47)इति तत्वं मा भूत्। षत्वं-दुःस्थितिः। प्रक्रियाजालदुःस्थम्। सुसिक्तम्। सुस्तुतम्। "सुःपूजायाम्"(अष्टाoसूo1-4-94)इति तु कर्तव्यमेव पूजायामिति विशेषणार्थम्। तेन\`सुषिक्तं किं तवात्र' इत्यादौ षत्वं भवत्येव। कथं तर्हि-

 फलवद्भावनोद्‌भूतकथम्भावतिरोहिताः।

 नैवाङ्गानां कथं भावाः प्रादुष्यन्ति कथं च न॥ इति?

 सत्यम्, नेदमुपसर्गत्वप्रयुक्तं किन्तु "उपसर्गप्रादुर्भ्याम्"(अष्टाoसूo8-3-87)इत्यत्र पृथग्ग्रहणप्रयुक्तम्। एतेन \`प्रादुष्यन्ति' इति पठित्वा प्र आङ् दुस् इत्युपसर्गत्रिकपूर्वस्य स्यतेः "उपसर्गात्सुनोति"(अष्टाoसूo8-3-65)इत्यादिना षत्वमिति व्याचक्षाणाः परास्ताः, दुर उपसर्गतायाः षत्वविधौ निषेधात्, स्यतेर्थस्य प्रकृतासम्बन्धाच्च। णत्वम्। दुर्नीतम्। दुर्नयः। एतेन "दुरः परस्य णत्वं न" इति केचिदिति पठित्वा सिद्धान्ते णत्वमिति भ्राम्यन्तः परास्ताः।

 गतिसंज्ञायां कारिकाशब्दस्योपसङ्ख्यानम्॥ कारिकाकृत्य। कारिकाकृतम्। यत्कारिकाकरोति। "तिङि चोदात्तवति(अष्टाoसूo8-1-71)इति गतेर्निघातः। निपातत्वादव्ययत्वे सति विभक्तेर्लुक्। कारिका क्रिया। मर्यादास्थितिरित्यर्थः। यत्न इत्यपरे। "धात्वर्थनिर्द्देशे" इति ण्वुल्। यस्तु कर्तरि ण्वुलन्तः कारिका दासीति, यश्च श्लोकवाची, तयोर्नेह ग्रहणम्, क्रियायोगइति कारिकाशब्दस्य विशेषणात्। क्रिया वृत्तेरेव ग्रहणात्।

 पुनश्चनसौ छन्दसि गतिसंज्ञाविति वक्तव्यम्॥ पुनराधेयम्। गतित्वात्समासः। कृदुत्तरपदप्रकृतिस्वरेम "यतोऽनावः"(अष्टाoसूo6-1-213)इति धेशब्द उदात्तः। पुनरुत्स्ूतं वासः। इहापि गतित्वात्समासः। स्वरस्तु प्रवृद्धादेराकृतिगणत्वादन्तोदात्तत्वम्। काठकेह्यन्तोदात्तः पठ्यते। शेषनिघातेन पुनःशब्दोऽनुदात्तः। "गतिर्गतौ"(अष्टाoसूo8-1-70)इति निघातं वदन् वृत्तिकारस्तु परत्वात्तस्य न्याय्यतां मन्यते। चनीहितः॥ "चायरन्ने ह्रस्वश्च"(उoसूo639)इत्यसुन्नन्तत्वान्निपातत्वाद्वाऽऽद्युदात्तस्य चनःशब्दस्य "गतिरनन्तरः"(अष्टाoसूo6-1-49)इति प्रकृतिस्वरः।

 ऊर्यादिच्विडाचश्च(अष्टाoसूo1-4-49)। एते गतिसंज्ञाः स्युः क्रियायोगे। कृभ्वस्तियोगे च्विडाचौ विहितौ। तत्साहचर्याद्रूपादयोऽपि तद्योगे एव प्रयुज्यन्ते नान्यत्र, अनभिदानाच्च। तत्राप्याविःप्रादुःशब्दौ मुक्त्वाऽन्येषां करोतिनैव योग इति माधवादयः। यद्यपि संज्ञाविधौप्रत्ययग्रहणे तदन्तविधिर्नास्ति तथापीह सामर्थ्यात् च्विडाजन्तग्रहणम्। न हि प्रत्ययमात्रस्य क्रियायोगः संभवति, स्वार्थिकत्वेनानर्थकत्वात् च्वेरश्रावित्वाच्च। ऊरीकृत्य। शुक्लीकृत्य। पटपटाकृत्य।

 इहेमवदेयम्। श्रौषडादीनां स्वाहान्तानां चादिष्वपि पाठादक्रियायोगेऽपि निपातत्वम्। आविःशब्दस्य साक्षात्प्रभृतिषु पाठात्कृञो योगे विकल्पः। भ्वस्तियोगे त्वनेन नित्यमिति। कथं तर्हि-

 वारुणीमदविशंकमताविश्वविश्वक्ष्युषोभवदसाविव।

इति माघः?

 अभवद्युगमद्विलोलोजिव्हायुगलीटोभयस्टक्वभागमाविः।

 इति च? निरङ्कुशाः कवय इति हरदत्तः। वस्तुतस्तु नेह दोषलेशमपि पश्यामः। तथाहि, गतित्वाद्धातोः प्राक् प्रयोगः प्राप्नोतीति त्वदीयपूर्वपक्षसर्वस्वम्। तच्च भाष्यवार्तिकयेरेव निराकृतप्रायम्। "तेप्राग्धातोः"(अष्टाoसूo1-4-80)इति सूत्रं हि द्वेधा व्याख्यातं-प्रयोगनियमार्थं संज्ञानियमार्थं चेति। तत्रान्त्यपक्षे प्राक् चाक्राक् च प्रयोक्तव्याः, प्राक्तु प्रयुज्यमानाः संज्ञां लभन्ते इति स्थितम्। इममेव च पक्षमाश्रित्य "अनुकरणं च"(अष्टाoसूo1-4-62)इति सुत्रेऽनितिपरमिति प्रत्याख्यातम्। एवमेव "छन्दसि परेऽपि"(अष्टाoसूo3-3-127)इति सूत्रे \`स्वायम्भवम्' इति भाष्यवृत्तिग्रन्थौ, च्व्यर्थयोः किम्? स्वाढ्येन भूयत इति वृत्तिग्रन्थश्च सङ्गच्छते। एतेन वृत्तेः प्रामादिकतां वदन् \`आढ्येन सुभूयते' इति पाठः कर्तव्य इति शिक्षयन् हरदत्तोऽप्यपास्तः "पक्षान्तरैरपि परिहारा भवन्ति" इति न्यायेन संज्ञानियमपक्षे सर्वस्य सामञ्जस्यात्। एतेन-

 पुरोरामस्य जुहवाञ्चकार ज्वलने वपुः।

 इति भट्टिः। "तस्य स्थित्वा कथमपि पुरः" इति कालिदासश्च समर्थितः। न च "पुरोऽव्ययम्"(अष्टाoसूo1-4-67)इत्यस्य कृञ्मात्रविषयत्वमिति भ्रमितव्यम्, कृञोऽनधिकारात् \`तुरासाहं पुरोधाय' इत्यादिप्रयोगाच्चेति दिक्।

 जरी ऊरी उररी एते त्रयोङ्गीकारे विस्तारे च। विताली भूसी एतौ विस्तारे। शकला स्रंसकला ध्वंसकला भ्रंसकला एते चत्वारो हिंसा याम्। शकला कृतेत्यादि। हिंसित्वेत्यर्थः। गुलुगुधा पीडार्थे। गुलुगुधाकृत्य। पीडयित्वेत्यर्थः। सजूः सहार्थे। फलफलो चिक्ली आक्ली एते विकारे। अलोष्टी केवली सेवाली शेवाली वर्षाली मसमसा भस्मसा एते हिंसायाम्। वषट् वौषट् स्वाहा स्वधा पांपी करुणाविलापे। पापीकृत्य। करुणं विलप्येत्यर्थः। प्रादुः प्राकट्ये। श्रत् शीघ्रार्थे। श्रत्कृत्य। आविः प्राकट्ये। आविष्कृत्य। गणरत्ने त्वन्येऽपि सङ्गृहीताः। तथाहि, पापाली सङ्कला केवासी एते हिंसायाम्। वार्दाली यार्दाली आलम्बी एते प्राकाश्ये हिंसायां च। इत्यूर्यादयः।

 (अष्टाoसूo1-4-62)

 अनुकरणञ्चानितिपरम्(अष्टाoसूo1-4-62)। गतिः स्यात्क्रियायोगे। खाट्कृत्य। अनितिपरं किम्? खाडिति कृत्वा निरष्ठीवत्। सति हि गतित्वे प्रयोगनियमपक्षे धातोः प्राक् प्रयोगः स्यात्। अनुकरणत्वजात्याक्रान्तस्येतिशब्दे परेऽयं निषेधः। तेन \`श्रौषड्वोषडितिकृत्वा निरष्ठीवत्' इत्यत्र श्रौषट्शब्दस्यापि निषेधः। संज्ञानियमपक्षे तु अनितिपरग्रहणं न कर्तव्यमिति, परस्परसंज्ञाप्राप्तेरेवाभावात्।

 (अष्टाoसूo1-4-63)

 आदरानादरयोः सदसती(अष्टाoसूo1-4-63)। क्रमाद् गतिसंज्ञे स्तः। सत्कृत्य। असत्कृत्य। प्रीतिपूर्विका प्रत्युत्थानादिविषया त्वराऽऽदर-। अवज्ञया प्रत्युत्थानादावुपेक्षा त्वनादरः। एतयोः किम्? स त्कृत्वा। असत्कृत्वा। शोभनमशोभनं च कृत्वेत्यर्थः।

 (अष्टाoसूo1-4-64)

 भूषणेऽलम्(अष्टाoसूo1-4-64)। गतिसंज्ञं स्यात्। अलंकृत्य। भूषणे किम्? अलंकृत्वौदनं गतः। पर्याप्तमित्यर्थः। "अनुकरणम्"(अष्टाoसूo1-4-62)इत्यादयस्त्रयो योगाः स्वभावात्कृञ्‌विषया इति माधवः।

 (अष्टाoसूo1-4-65)

 अन्तरपरिग्रहे(अष्टाoसूo1-4-65)। स्पष्टम्। अन्तर्हत्य। मध्ये हत्वेत्यर्थः। अपरिग्रहे किम्? अन्तर्हत्वा मूषिकां श्येनो गतः। परिगृह्य गत इत्यर्थः।

 अत्रेदमवधेयम्। हत्वागमनं द्विधा। हतं त्यक्त्वा परिगृह्य चेति। आद्यमुदाहरणम्। द्वितीयं प्रत्युदाहरणम्। अपरिग्रहे इति च प्रयोगोपाधिर्न तु वाच्यकोटिनिविष्टमिति।

 (अष्टाoसूo1-4-66)

 कणेमनसी श्रद्धाप्रतीधाते(अष्टाoसूo1-4-66)। गती स्तः। कणेहत्य पयः पिबति। मनोहत्य। कणेशब्दः सप्तमीप्रतिरूपको निपातोऽभिलाषातिशये वर्तते। मनःशब्दोऽप्येवम्। अतिशयेनाभिलष्या तन्निवृत्तिपर्यन्तं पिबतीत्यर्थः। ततश्च श्रद्धाया अपगमात्तत्प्रतीघातो धातुग तिसमुदायगम्यः। श्रद्धाप्रतीघाते किम्? कणेहत्वा गतः। णनोहत्वा। सूक्ष्मतण्डुलावयवः कणस्तस्मिन् हत्वेत्यर्थः। मनःशब्दस्तु चेतसि।

 (अष्टाoसूo1-4-67)

 पुरोऽव्ययम्(अष्टाoसूo1-4-67)। "पूर्वाधरावराणाम्"इति व्युत्पादितोऽसिप्रत्ययान्तोऽव्ययं तथाभूतः पुरःशब्दो गतिसंज्ञः स्यात्। पुरस्कृत्य। "नमस्पुरसोः"(अष्टाoसूo8-3-40)इति सत्वम्। अव्ययं किम्? पूः पुरौ पुरः कृत्वा।

 (अष्टाoसूo1-4-68)

 अस्तञ्च(अष्टाoसूo1-4-68)। अस्तमिति मान्तमव्ययं गतिसंज्ञं स्यात्। अस्तङ्गत्य। अव्ययमित्येव। अव्ययमित्येव। अस्तं काण्डम्। क्षिप्तमित्यर्थः।

 (अष्टाoसूo1-4-69)

 अच्छगत्यर्थवदेषु(अष्टाoसूo1-4-69)। अव्ययमित्येव। अच्छगत्य। अच्छोद्य। अभिगत्य। अभिमुखमुक्त्वा चेत्यर्थः। अव्ययं किम्? जलमच्छं गच्छति।

 (अष्टाoसूo1-4-70)

 अदोऽनुपदेशे(अष्टाoसूo1-4-70)। अदःशब्दस्त्यदादिः सोऽनुपदेशे गतिः स्यात्। अदःकृत्य। अदःकृतम्। यदा स्वयमेवेत्थं पर्यालोचयति तदेदमुदाहरणम्। अनुपदेशे किम्? परं प्रति कथने माभूत्। अदः कृत्वा गतः।

 (अष्टाoसूo1-4-71)

 तिरोन्तर्धौ(अष्टाoसूo1-4-71)। तिरोभूय। अन्तर्धौ किम्? तिरोभूत्वा स्थितः। पार्श्वतो भूत्वेत्यर्थः।

 (अष्टाoसूo1-4-72)

 विभाषा कृञि(अष्टाoसूo1-4-72)। प्राप्तविभाषेयम् "तिरोन्तर्धौ"(अष्टाoसूo1-4-71)इत्यनुवृत्तेः। तिरःकृत्तेः। तिरःकृत्य। तिरस्कृत्य। "तिरसोऽन्यतरस्याम्"(अष्टाoसूo8-3-42)इति वा सत्वम्। प्रत्युदाहरणे तु न सत्वम्, तद्विधौ गतिग्रहणानुवृत्तेः। तिरः कृत्वा काष्ठम्। केचित्त्विहापि सत्वमिच्छन्तः पराभवे तिरस्कारशब्दप्रयोगं चानुरुन्धानाः सत्वविधौ गतिग्रहणं निवर्तयनतीति माधवः।

 (अष्टाoसूo1-4-73)

 उपाजेऽन्वाजे(अष्टाoसूo1-4-73)। एतौ कृञि वा गतिसंज्ञौ स्तः। विभक्तिप्रतिरूपकौ निपाताविमौ दुर्बलस्य सामर्थ्याधाने वर्तेते। उपाजेकृत्य। उपाजेकृत्वा। अन्वाजेकृत्य। अन्वाजेकृत्वा। उपष्टभ्येत्यर्थः।

 (अष्टाoसूo1-4-74)

 साक्षात्प्रभृतीनि च(अष्टाoसूo1-4-74)। एतानि कृञि वा गातिसंज्ञानि स्युः। च्व्यर्थ इति वक्तव्यम्॥ साक्षात्कृत्य। साक्षात्कृत्वा। असाक्षाद्‌भूतं साक्षात्क्रियते चेत्तदाऽयं प्रयोगः, न तु साक्षाद्‌भूतस्यैव रूपान्तरापादाने। च्व्यन्तेषु तु पूर्वविप्रतिषेधाद् "ऊर्यादिच्वि"(अष्टाoसूo1-4-61)इति नित्यैव संज्ञा। तेन \`लवणीकृत्य' इत्यत्र मान्तत्वं न भवति। तद्विकल्पसन्नियोगेनेह गणे निपात्यते। यद्वा, लवणशब्दस्य लवणमिति मान्त् आदेशः। तथाच मास्तु पूर्वविप्रतिषेधः। त्रैशब्द्यं हि नः साध्यम्-लवणंकृत्य लवणंकृत्वा लवणीकृत्येति। तत्र च्व्यन्ताचव्यन्तयोः पाक्षिके लवणमादेशे समं रूपम्। परेणापि विकल्पेन मुक्ते तु च्व्यन्तस्य नित्या संज्ञेति न कश्चिद्दोषः। इहाग्नौ वशेप्रभृतयो विभक्तिप्रतिरूपका निपाताः। प्रादुराविःशब्दयोरूर्यादित्वात्प्राप्ते विभाषा। साक्षात् मिथ्या चिन्तेति मनोव्यापारे। चिन्ताकृत्य। भद्रा आलोचनाप्रशंसामङ्गलेष्वयम्। रोचनेतीतिश्रद्धोत्पादे प्रशंसायां च। अमेति रहःसाहित्ययोः। आस्था श्रद्धा। प्राजर्यावी जर्या जरणक्रियायाम्। प्राजरुहा बीजरुहेति रुहिक्रियायाम्। लवणम्। उष्णम्। शीतम्। उदकम्। आर्द्रम्। लवणादीनां पञ्चानां गतिसंज्ञासन्नियोगेन मान्तत्वं निपात्यते मान्तादेशो वेत्युक्तम्। अग्नौ वशे विकम्पने विकसने प्रहसते सन्तपने। प्रादुस् नमस् आविस्। आकृतिगणोऽयम्।

 (अष्टाoसूo1-4-75)

 अनत्याधान उरसिमनसी(अष्टाoसूo1-4-75)। एतौ निपातौ कृञि वा गतिसञ्ज्ञौ स्त-। उरसिकृत्य। उरसिकृत्वा। अभ्युपगम्येत्यर्थः। मनसिकृत्य। मनसिकृत्वा। निश्चित्येत्यर्थः। अत्याधानमुपश्लेषः। चत्र न। उपसिकृत्वा पाणिं शेते।

 (अष्टाoसूo1-4-76)

 मध्येपदेनिवचने च(अष्टाoसूo1-4-76)। एते त्रयः कृञि गतिसञ्ज्ञा वा स्युरनत्याधाने। मध्येकृत्य। मध्येकृत्वा। पदेकृत्य। पदेकृत्वा। एदन्तावेतौ निपातौ। निवचनं वचनाभावः। अस्याविशेषेण एदन्तता निपात्यते न तु सञ्ज्ञासन्नियोगेन, व्याख्यानात्। निवचनेकृत्य। निवचनेकृत्वा वाचं नियम्येत्यर्थः। अनत्याधाने किम्? हस्तिनः पदे कृत्वा शिरः शेते।

 (अष्टाoसूo1-4-77)

 नित्यं हस्ते पाणावुपयमने(अष्टाoसूo1-4-77)। एतौ निपातौ कृञि नित्यं गतिसञ्ज्ञौ स्त उपयमने। दारकर्मणीत्येके। स्वीकारमात्र इत्यन्ते। हस्तेकृत्य पाणौकृत्य कन्यां महास्त्रीणि वा। उपयमने किम्? हस्तेकृत्वा सुवर्मं गतो भृत्यः।

 (अष्टाoसूo1-4-78)

 प्राध्वम्बन्धने(अष्टाoसूo1-4-78)। प्राध्वमिति चादिषु पाठान्मान्तमव्ययमानुकूल्ये वर्तते। तत्कृञि नित्यं गतिसञ्ज्ञं स्याद्बन्धनहेतुकं चेदानुकूल्यम्। प्राध्वंकृत्य। बन्धने किम्? बन्धने किम्? प्राध्वंकृत्वा। प्रार्थनादिनानुकूलं कृत्वेत्यर्थः।

 (अष्टाoसूo1-4-79)

 जीविकोपनिषदावोपम्ये(अष्टाoसूo1-4-79)। कृञि नित्यं गतिसञ्ज्ञौ स्तः। जीवयतीति जीविका जीवनोपायः। जीविकामिव कृत्वा जीविकाकृत्य। उपनिषदमिव कृत्वा उपनिषत्कृत्य। गतिसमासस्य नित्यत्वेऽपि स्वार्थमात्रनिष्ठत्वादगतिना विग्रहः। अत एव तत्र इवशब्दप्रयोगः। औपम्ये किम्? जीविकां कृत्वा।

 (अष्टाoसूo1-4-80)

 ते प्राग्धातोः(अष्टाoसूo1-4-80)। ते गतिसञ्ज्ञा धातोः प्रागेव प्रयोज्याः।

 (अष्टाoसूo1-4-81)

 छन्दसि परेपि(अष्टाoसूo1-4-81)।

 (अष्टाoसूo1-4-82)

 व्यवहिताश्च(अष्टाoसूo1-4-82)।स्पष्टम्। हरिभ्यां याह्योक आ। आमन्द्रैरिन्द्र हरिभिर्याहि। इह सञ्ज्ञानियमपक्षोऽपि भाष्ये स्थितः, ते इत्यनेन प्रादीनुपनिषत्पर्यन्तात् स्वरूपेण परामृश्य धातोः प्राक् प्रयुक्तानामेषां पूर्वसूत्रैकवाक्यतया सञ्ज्ञाविधानात्। अस्मिंश्च पक्षे 'छन्दसि परेऽपि" इति सूत्रद्वयम् अनितिपरग्रहणं च न कर्त्तव्यमिति स्थितम्। सुकटङ्कराणीति भाष्यं च सङ्गच्छते। प्रयोगनियमपक्षे तु 'कृत्यल्युटः"(अष्टाoसूo3-3-113)इति बहुलग्रहणेन समर्थनीयं स्यात्। यत्तु खलः खित्करणसामर्थ्यादनव्ययस्य प्राक् प्रयोगे निर्णिते सोः परिशेषाद्व्यवधानं सिध्यतीति। तच्चिन्त्यम्, सामर्थ्याद्व्यवहिते मुमः सम्भवात् कृद्ग्रहणे गतिपूर्वस्यापि ग्रहणाच्च ईषच्छब्दस्यागतिसञ्ज्ञकतया \`ईषदाढ्यम्भवः' इत्यत्र खलः खित्त्वस्योपक्षीणत्वाच्चेति दिक्। धातोः किम्? प्रकर्तुमैच्छत् प्राचिकीर्षदित्यत्र सनः प्राक् प्रयोगो मा भूत्।

 (अष्टाoसूo1-4-83)

 कर्मप्रवचनीयाः(अष्टाoसूo1-4-83)। रीश्वरात्प्रागिदमधिक्रियते। कर्म क्रियां प्रोक्तवन्तः कर्मप्रवचनीयाः बाहुलकात्कर्तर्यनीयर्, स च भूते। तेन सम्प्रति क्रियां न द्योतयन्तीति लभ्यते। आह च-

 क्रियाया द्योतको नायं सम्बन्धस्य न वाचकः।

 नापि क्रियापदाक्षेपी सम्बन्धस्य तु भेदकः॥ इति ।

 तथाहि, शाकल्यस्य संहितामनुप्रवर्षदित्यत्रानुना न क्रियाविशेषो द्योत्यते। अनुभूयते सुखमित्यादौ यथा। नापि षष्ठ्येव सम्बन्ध उच्यते, द्वितीययैव तस्योक्तत्वात्। नापि प्रादेशं विपरिलिखति विमाय परिलिखतीत्यत्र विशब्देन मानक्रियेव क्रियान्तरमाक्षिप्यते, काकरविभक्तिप्रसङ्गात्। किन्तु संहितासम्बन्धिवर्षणमिति द्वितीयावगतः सम्बन्धो लक्ष्यलक्षणभावरूप एवेत्यवगमात्सम्बन्ध एवानुना विशेषऽवस्थाप्यते। क्वचित्तु क्रियागतविशेषद्योतकेऽपीयं सञ्ज्ञा वचनात्प्रवर्तते। "सुः पूजायाम्"(अष्टाoसूo1-4-94)"अतिरतिक्रमेण च"(अष्टाoसूo1-4-95)इति यथा।

 (अष्टाoसूo1-4-84)

 अनुर्लक्षणे(अष्टाoसूo1-4-84)। लक्षणे द्योत्येऽनुः कर्मप्रवचनयिसञ्ज्ञः स्यात्। "लक्षणेत्थम्भूत"(अष्टाoसूo1-4-90)इत्यादिना सिद्धे हेतौ तृतीयां बाधितुमिदं सूत्रम्। तथाहि, लक्षणे कर्मप्रवचनीयसञ्ज्ञाया अवकाशः-यो न हेतुः, \`वृक्षमनुविद्योतते विद्युत्' इति। हेतुतृतीयाया अवकाशः-\`धनेन कुलम्' इति। \`संहितामनुप्रावर्षत्' इत्यत्र तु हेतूभूतसंहितोपलक्षितं वर्षणमित्यर्थाद्धेतुभूते लक्षणे परत्वात्तृतीया स्यात्। पुनः सञ्ज्ञाविधानसामर्थ्यात्तुं द्वितीयैव भवति। आह च-

 हेतुहेतुमतोर्योगपरिच्छेदेऽनुना कृते।

 आरम्भाद्वाध्यते प्राप्ता तृतीया हेतुलक्षणा॥ इति।

 न च 'तृतीयार्थे'(अष्टाoसूo1-4-85)इति सूत्रेण गतार्थता शङ्क्या। तस्य पुरस्तादपवादन्यायेन "सहयुक्तेऽप्रधाने"(अष्टाoसूo2-3-19)इत्येतन्मात्रबाधकत्वात्।

 (अष्टाoसूo1-4-85)

 तृतीयार्थे(अष्टाoसूo1-4-85)। अस्मिन् द्योत्येऽनुरुक्तसंज्ञः स्यात्। नदीमन्ववसिता सेना। नद्या सह सम्बद्धेत्यर्थः। 'षिञ् बन्धने"(स्वाoउo1248)अस्मात्कर्तरि क्तः।

 (अष्टाoसूo1-4-86)

 हीने(अष्टाoसूo1-4-86)। हीने द्योत्येऽनुः प्राग्वत्। अनु हरिं सुराः। हरिप्रतियोगिकापकर्षरूपसम्बन्धवन्त इत्यर्थः। उत्कृष्टादेव द्वितीया न त्वपकृष्टात्, शक्तिस्वभावात्।

 (अष्टाoसूo1-4-87)

 उपोऽधिके च(अष्टाoसूo1-4-87)। अधिके हीने च द्योत्ये उपः प्रक्संज्ञः। उपखार्थां द्रोणः। खारीतोऽधिको द्रोणोऽस्ति। उभयमस्तीति फलितोऽर्थः। "यस्मादधिकम्"(अष्टाoसूo2-3-9)इति सप्तमी। हीने-उपहरिं सुराः।

 (अष्टाoसूo1-4-88)

 अपपरी वर्जने(अष्टाoसूo1-4-88)। एतौ वर्जने द्योत्ये प्राग्वत्। अपविष्णोः परिविष्णोः संसारः। "पञ्चम्यपाङ्परिभिः"(अष्टाoसूo2-3-10)इति पञ्चमी। 'परेर्वर्जने"(अष्टाoसूo8-1-5)इति द्विर्वचनम्। तद्धि पञ्चमीसहितेन कर्मप्रवचनीयेन द्योतितेऽपि वर्जने भवत्येव, उभयोरपि विधानसामर्थ्यात्। वर्जने किम्? परिषिञ्चति। सर्वत इत्यर्थः। अत्रोपसर्गत्वात्षत्वम्।

 (अष्टाoसूo1-4-89)

 आङ् मर्यादावचने(अष्टाoसूo1-4-89)। आङ् प्राग्वत् मर्यादाशब्दो यस्मिन्सूत्रे उच्यते तत्रत्यश्चेत्। "आङ्मर्यादाभिविध्योः"(अष्टाoसूo2-1-13)इत्यत्रोपात्तो द्व्यर्थ इत्यर्थः। आमुक्तेः संसारः। आबालेभ्यो हरिभक्तिः।

 (अष्टाoसूo1-4-90)

 लक्षणेत्थम्भूताख्यानभागवीप्सासु प्रतिपर्यनवः(अष्टाoसूo1-4-90)एषवर्थेषु विषयभूतेषु प्रत्यादय उक्तसंज्ञाः स्युः। लक्षणे-व़क्षं प्रति परि अनु वा विद्योतते विद्युत्। कञ्चित्प्रकारं प्राप्त इत्थंभूतस्तदाख्याने यथा-साधुर्देवदत्तो मातरं प्रति पर्यनु वा। भागे-यदत्र माम्प्रति स्यात्, परिस्यात्, अनुस्यात्। योऽत्र मम भागः स दीयतामित्यर्थः। स्वस्वामिभावो द्वितीयाऽर्थः। वीप्सा प्याप्तुमिच्छा साकल्यप्रतिपिपादयिषेति यावत्। भूतंभूतं प्रति पर्यनु वा प्रभुः। सकलभूतानामित्यर्थः। न च "इत्थंभूताख्याने'(अष्टाoसूo1-4-9)इत्येव सिद्धम्। इदं तर्ह्युदाहरणं-वृक्षंवृक्षं प्रतिसिञ्चति, परिसिञ्चति, अनिसिञ्चति। इह वीप्सा द्विर्वचनेनैव द्योत्यते। परिशब्दस्तु क्रिययैव सम्बध्यते। न चैवन्तस्य कर्मप्रवचनीयत्वं न स्यादिति वाच्यं वीप्साया विषयत्वानपायात्। अत एव वीप्सायां विषयभूतायामिति वृत्तिग्रन्थमवतारयन्हरदत्त आह-एते च लक्षणादयो यथा विभक्तिसमीपादयोऽव्ययार्थाः, नैवं प्रत्यादीनामर्थाः किन्तर्हि संज्ञायां प्रत्यादीनां विषयत्वेन निर्द्दिष्टा इत्याहेति। द्वितीया तु कर्मणि। कर्मप्रवचनीयसंज्ञा तूपसर्गत्वनिवृत्त्यर्थः। तेन "उपसर्गात्सुनोति'(अष्टाoसूo8-3-65)इति षत्वं न। परिशब्दयोगे पञ्चमी तु न भवति "पञ्चम्यपाङ्"(अष्टाoसूo2-3-10)इत्यत्र वर्जनार्थेनापेत्यनेन साहचर्यात्।

 (अष्टाoसूo1-4-91)

 अभिरभागे(अष्टाoसूo1-4-91)। भागवर्जे लक्षणादावभिरुक्तसंज्ञः स्यात्। वृक्षमभिविद्योतते। साधुर्मातरमभि। वृक्षमभिसिञ्चति। अभागे किम्? यदत्र ममाभिष्यात्तद्दीयताम्।

 (अष्टाoसूo1-4-92)

 प्रतिः प्रतिनिधिप्रतिदानयोः(अष्टाoसूo1-4-92)। उक्तसंज्ञः स्यात्। अभिमन्युरर्जुनात् प्रति। तस्य प्रतिनिधिरित्यर्थ-। तिलेभ्यः प्रतियच्छति माषान्। "प्रतिनिधिप्रतिदाने च यस्मात्"(अष्टाoसूo2-3-11)इति पञ्चमी।

 (अष्टाoसूo1-4-93)

 अधिपरी अनर्थकौ(अष्टाoसूo1-4-93)। उक्तसंज्ञौ स्तः। कुतोऽध्यागच्छति। कुतः पर्यागच्छति। इहाधिकार्थविरहादनर्थकत्वमधिपर्योः, धात्वर्थमात्रानुवर्तित्त्वात्तु प्राप्ता गतिसंज्ञा। तद्वाधः संज्ञाफलम्। तेन "गतिर्गतौ"(अष्टाoसूo8-1-70)इति निघातो न भवति।

 (अष्टाoसूo1-4-94)

 सुः पूजायाम्(अष्टाoसूo1-4-94)। सुसिक्तम्। सुस्तुतम्। अनुपसर्गत्वान्न षः। पूजायां किम्? सुषिक्तं किन्तवात्र। क्षेपोऽयं, न पूजा। कथं तर्हि सुष्टुतिरिति? अतिशयमात्रं विवक्षितं न तु पूजेत्याहुः। पठन्ति च-

 प्रशंसानुमते पूजा भूशकृछ्रसुखेषु सुः। इति।

 (अष्टाoसूo1-4-95)

 अतिरतिक्रमणे च(अष्टाoसूo1-4-95)। अतिक्रमणे पूजायां चातिः कर्मप्रवचनीयसंज्ञः स्यात्। अतिक्रमणमुचितादधिकस्यानुष्ठानम्। अतिसिक्तम्। अतिस्तुतम्। बहुतरं समीचीनं वा सिक्तं स्तुतञ्चेत्यर्थः।

 (अष्टाoसूo1-4-96)

 अपिः पदार्थस्मभावनान्ववसर्गगर्हासमुच्चयेषु(अष्टाoसूo1-4-96)। एषु द्योत्येष्वपिरुक्तसंज्ञः। सर्पिषोऽपि स्यात्। प्रार्थनायां लिङ्। तस्या एव विषयभूते भवने कर्तृदौर्लभ्यप्रयुक्तं दौर्लभ्यं द्योतयन्नपिशब्दः स्यादित्यनेन सम्बध्यते। अनुपसर्गत्वान्न षः। सर्पिष इति षष्ठी तु अपिशब्दबलेन गम्यमानस्य बिन्दोरवयवावयविभावसम्बन्धे। इयमेव ह्यपिशब्दस्य पदार्थद्योतकता नाम। कर्मप्रवचनीययुक्ते द्वितीया तु नेह प्रवर्तते, सर्पिषो बिन्दुना योगो न त्वपिनेत्युक्तत्वात्। सम्भावनं नाम शक्त्युत्कर्षमाविष्कर्त्तुमत्युक्तिः। अपिसिञ्चेन्मूलसहस्रम्। अपिस्तुयाद्विष्णुम्। अन्ववसर्गः कामचारानुज्ञा। अपिसिञ्च। अपिस्तुहि। गर्हायाम्-धिग्देवदत्तमपिस्तुयाद्वृषलम्। समुच्चयेःअपिसिञ्च। अपिस्तुहि। सिञ्च च स्तुहि चेत्यर्थः। यथायथम् "उपसर्गप्रादुर्भ्याम्'(अष्टाoसूo8-3-87)इति "उपसर्गात्सुनोति"(अष्टाoसूo8-3-65)इति च प्राप्तं षत्वं कर्मप्रवचनीयसंज्ञया उपसर्गसंज्ञाया बाधितत्वान्न भवति।

 (अष्टाoसूo1-4-97)

 अधिरीश्वरे(अष्टाoसूo1-4-97)। स्वस्वामिभावे द्योत्येऽधिः कर्मप्रवचनीयः स्यात्। इह स्वात्स्वामिनो वा पर्यायेण कर्भप्रवचनीय विभक्तिर्न तु "हीने"(अष्टाoसूo1-4-86)"उपोऽधिके च'(अष्टाoसूo1-4-87)इत्यत्रेवान्यतरस्मादेव। अधिभूवि रामः। अधिरामे भूः। एतच्च संज्ञासूत्रं नारम्भणीयम्। उत्तरार्थत्वे तु योगो न विभजनीय इति "यस्मादधिकम्"(अष्टाoसूo2-3-9)इत्यत्र वक्ष्यामः।

 (अष्टाoसूo1-4-98)

 विभाषा कृञि(अष्टाoसूo1-4-98)। अधिः करोतौ प्राक्संज्ञो वा स्यात्। ईश्वर इत्यनुंवर्तते। प्राप्तविभाषेयम्। यदत्र मामधिकरिष्यति। विनियोक्ष्यते इत्यर्थः। इह विनियोक्तुरीश्वरत्वं गम्यते। कर्मत्वाद् द्वितीया। इह "तिङि चोदात्तवति"(अष्टाoसूo8-1-71)इति निघातो न, गतिसंज्ञाया बाधितत्वात्। किञ्च \`मामधिकृत्वा' इत्यत्र प्रादिसमासो न, कर्मप्रवचनीयानां प्रतिषेध उत्युक्ते-। पक्षे \`अधिकृत्य' इति बोध्यम्।

 (अष्टाoसूo1-4-99)

 लः परस्मैपदम्(अष्टाoसूo1-4-99)। लकारस्यादेशाः परस्मैपदसंज्ञाः स्युः। पचन्तं पश्य।

 (अष्टाoसूo1-4-100)

 तङानावात्मनेपदम्(अष्टाoसूo1-4-100)। तङ्प्रत्याहारो लादेसावानौ च तत्संज्ञाः स्युः। पूर्वसंज्ञापवादः। आस्ते। आसीनः। चक्राणः। शानच्‌कानचोरेवेह ग्रहणं लादेशत्वातः, न तु शानन्‌चानशोः। तेन पूङ्‌यजोः शानन् यजेरकर्तृगेपि फले भवति \`रसमानसारसेन' इत्यादौ परस्मैपदिभ्योऽपि चानश्‌ भवति।

 (अष्टाoसूo1-4-101)

 तिङस्त्रीणित्रीणि प्रथममध्यमोत्तमाः(अष्टाoसूo1-4-101)। कृतद्वन्द्वानामेकशेषात् प्रथमेत्यादयः षट् संज्ञाः तिङः षट् त्रिकाः क्रमात्प्रथमादिसंज्ञाः स्युः। शतृक्वस्वोः सावकाशाऽपि परस्मैपदसंज्ञा प्रथमादिसंज्ञाभिर्न बाध्यते "सिचिवृद्धिःपरस्मैपदेषु"(अष्टाoसूo7-2-1)इति लिङ्गात्। तथा परस्मैपदे लब्धावकाशाऽपि प्रथमादिसंज्ञा तङ्क्ष्वात्मनेपदसंज्ञया न बाध्यते कृतद्वन्द्वानामेकशेषेण तङ्क्षु प्रतिपदविधेरुक्तत्वात्। न चैवमपि परस्मैपदात्मनेपदसंज्ञाभ्यां पुरुषसंज्ञायाः पर्यायः स्यादिति वाच्यम्, "णलुत्तमोवा"(अष्टाoसूo7-1-21)इत्यस्य सामान्यापेक्षज्ञापकत्वात्। इह सूत्रत्रयेऽपि महासंज्ञाकरणं पूर्वाचार्यानुरोघात्। इह त्रीणित्रीणीत्येकं पदम्। द्वे वेति हरदत्तः। तत्र सत्यामप्यवान्तरपदसंज्ञायां महापदसंज्ञामाश्रित्य "संहितैकपदे नित्या" इत्यस्य प्रवृत्तेः। अन्यथा समासादावपि पृथक् छेदापत्तेः द्विरुक्तमध्ये पदान्तरप्रयोगापत्तेश्च। अत एव \`ताता पिण्डानाम्' इत्यादौ वेदेऽवग्रहः क्रियते। यथा च द्विरुक्ते महापदसंज्ञाऽवान्तरसंज्ञा च तथा "नित्यवीप्सयोः"(अष्टाoसूo8-1-4)इत्यत्र वक्ष्यामः।

 (अष्टाoसूo1-4-102)

 तान्येकवचनद्विवचनबहुवचनान्येकशः(अष्टाoसूo1-4-102)। तानि लब्धपुरुषसंज्ञानि त्रीणित्रीणि एकशः क्रमेण एकवचनादिसंज्ञानि स्युः। तानीत्युक्तिः समावेशार्था। अन्यथा पुरुषवचनसंज्ञयोः पर्यायः स्यात्। ततश्च "आडुत्तमस्य"(अष्टाoसूo3-4-92)इत्यादिकार्यं पक्षे न प्रवर्तेत। एकश इति प्रथमान्ताद्वीप्सायां शस्।

 (अष्टाoसूo1-4-103)

 सुपः(अष्टाoसूo1-4-103)। सुपस्त्रीणित्रीणि क्रमादेकश उक्त संज्ञानि स्युः। इहान्वर्थतामाश्रित्य "द्व्येकयोर्द्विवचनैकवचने"(अष्टाoसूo1-4-22) "बहुषु बहुवचनम्'(अष्टाoसूo1-4-23)इति शक्यं त्यक्तुम्, एकवचनस्यौत्सर्गिकत्वेऽपि उपसर्जनकर्मप्रवचनीयादिसंज्ञावद्यथासम्भवमन्वर्थतायाः सुवचत्वात्।

 (अष्टाoसूo1-4-104)

 विभक्तिश्च(अष्टाoसूo1-4-104)। सुपिङौ विभक्तिसंज्ञौ स्तः। चकारः पुरुषवचनसंज्ञाभ्यां समावेशार्थ-। तिङां विभक्तिसंज्ञायाः प्रयोजनं "न विभक्तौ तुस्माः'(अष्टाoसूo1-3-4)इति, सुपां तु त्यदाद्यत्वादिकमपि।

 (अष्टाoसूo1-4-105)

 युष्मद्युपपदे समानाधिकरणे स्थानिन्यपि मध्यमः(अष्टाoसूo1-4-105)। लकारेण समानाधिकरणे युष्मदि प्रयुक्तेऽप्रयुक्तेऽपि मध्यमः स्यात्। त्वं पचसि दृश्यसे च। समानाधिकरणे किम्? त्वां पश्यति। त्वया दृश्यते। इह युष्मदि मध्यमोऽस्मद्युत्तम इत्येवास्तु युष्मद्यम्मदि च यो लकार इत्यर्थे सर्वसामञ्जम्यात्। यथा तु न कृतमित्येव। अत्वं त्वं भवति त्वद्भवतीत्यत्र तु न, मध्यमविकृतेरकर्तृत्वात्। प्रकृतिरेव हि विकाररुपापत्तौ कर्त्री। तथा च मन्त्रः "यदग्नेस्यामहं त्वं त्वंबाधास्याअहम्" इति। अहं त्वं स्याम्, त्वं वा अहं स्या इति प्रकृत्याश्रय एवेह पुरुषः।

 स्यादेतत्। \`भवान् करोति' इत्यत्रापि स्थानिन्यपीति मध्यमः स्यात्। अत्राहुः। अलिङ्गः सम्बोधनैकाविषयश्च युष्मदर्थः। सलिङ्गः सम्बोध्यासम्बोध्यसाधारणश्च भवदर्थ इति। न च युष्मदः सम्बोधनैकविषयत्वे ततः सम्बोधन एव प्रथमा स्यात्। ततश्च आमन्त्रिताद्युदात्तत्वं पदात्परत्वेन निघातश्च स्यादिति वाच्यम्, सम्बोधनस्य प्रातिपदिकार्थ एवान्तर्भावात्। "सम्बोधने च"(अष्टाoसूo2-3-47)इति सूत्रं हि सम्बोधनाधिक्यार्थमिति वक्ष्यते। यत्तु केचिदिष्टापर्त्तिं कुर्वाणाः पठन्तिसम्बोधनाधिक्यार्थमिति वक्ष्यते। यत्तु केचिदिष्टापत्तिं कुर्वाणाः पठन्ति-

 सम्बोधनार्थः सर्वत्र मध्यमे कैश्चिदिष्यते।

 तथा सम्बोधने सर्वां प्रथमां युष्मदो विदुः॥

 युष्मदर्थस्य सिद्धत्वान्नियता चाद्युदात्तता।

 युष्मदः प्रथमान्तस्य परश्चेन्न पदादसौ॥ इति ॥

 तन्न, उक्तन्यायविरोधात् लक्ष्यविरोधाच्च। दृश्यते हि पादादावप्यन्तोदात्तत्वं पदात्परत्वेऽप्यनिगातश्च। तद्यथा-युवं ह गर्भञ्जगतीषु धत्थः। यूयं यातस्वस्तिभिः। ह ये देवा यूयमिदापयः स्थ इति।

 (अष्टाoसूo1-4-106)

 प्रहासे च मन्योपपदे मन्यतेरुत्तम एकवच्च(अष्टाoसूo1-4-106)। मन्यधातुरुपपदं यस्य धातोस्तस्मिन्प्रकृतिभूते सति मध्यमः स्यात् परिहासे गम्यमाने मन्यतेस्तूत्तमः स्यात्स चैकार्थस्य वाचकः स्यात्। द्वयोर्बहुषु च मन्तुषु एकवचनमेव स्यादिति फलितोऽर्थः। एकवच्चेत्यन्वाचये चकारः। तेनैकवद्भावाभावेऽपि प्रधानशिष्टो मद्यमोत्तमौ स्त एव। सत्यप्योदने परिहासशीलः शालकादिः प्रतारयन्प्रयुङ्क्ते--एहि मन्ये ओदनं भोक्ष्यध्वे। ओदनं भोक्ष्ये भोक्ष्यावहे इत्यादि, मन्यसे मन्येथे इत्यादिरर्थः। युष्मद्युपपदे इत्याद्यनुवर्तते। तेनेह न-एतु भवान्मन्यते ओदनं भोक्ष्ये इति। श्यना निर्द्देशान्नेह-एहि मनुषे रथेन यास्यामिति। प्रहासे किम्? यथार्थकथने मा भूत्-मन्यसे ओदनं भोक्ष्य इति भुक्तः सोऽतिथिभिः।

 (अष्टाoसूo1-4-107)

 अस्मद्युत्तमः(अष्टाoसूo1-4-107)। लकारसमानाधिकरणेऽस्मदि स्थिते स्थानिन्यप्युत्तमः स्यात्। अहं पश्यामि दृश्ये वा। युष्मदस्मद्‌भ्यां सामानाधिकरण्ये तु परत्वादुत्तम एव। अहं च त्वं च वृत्रहत्स्वयुज्यावसनिभ्यआ।

 (अष्टाoसूo1-4-108)

 शषे प्रथमः(अष्टाoसूo1-4-108)। मध्यमोत्तमविषयादन्यत्र प्रथमपुरुषः स्यात्। पचति, पचतः, पचन्ति।

 (अष्टाoसूo1-4-109)

 परः सन्निकर्षः संहिता(अष्टाoसूo1-4-109)। अतिशयितः सन्निधर्वर्णानां यः स संहितासंज्ञः स्यात्। संज्ञाप्रदेशाः "संहितायाम्"(अष्टाoसूo6-1-72)इत्यादयः।

 (अष्टाoसूo1-4-110)

 विरामोऽवसानम्(अष्टाoसूo1-4-110)। वर्णानामभावोऽवसानसंज्ञः स्यात्। संज्ञाप्रदेशा "वावसाने"(अष्टाoसूo8-4-56)इत्यादयः। अभावस्यापि बुद्धिकृतं पौर्वापर्यमस्त्येव। यथोच्चरितप्रध्वंसिनां नित्यविभूनां वा वर्णानाम्। यद्वा, विरम्यतेऽनेनेति करणे घञ्, चरमवर्णश्च संज्ञी। अस्मिन्मपक्षे "खरवसानयोः" इत्येकापि सप्तमी विषयभेदाद्भिद्यते। खरि परे रेफस्य विसर्गः, अवसाने च रेफे स्थानिनीति। अत्र वार्त्तिकम्-संहितावसानयोर्लोकविदितत्वादत्सिद्धमिति। तथा च सूत्रदूयं माऽस्त्वित्यर्थः।

 ॥ इति श्रीपदवाक्यप्रमाणपारावारपरिणिस्य लक्ष्मीधरसूरेः सूनुना भट्टोजीभट्टेन कृते शब्दकौस्तुभे प्रथमस्याध्यायस्य चतुर्थे पादे चतुर्थमान्हिकम् ॥











.



 ॥अथ द्वितीयाध्याय आरभ्यते॥

 (अष्टाoसूo2-1-1)

 समर्थः पदविधिः(अष्टाoसूo2-1-1)। पदसम्बन्धी यो विधिः स समर्थाश्रितो बोध्यः। परिभाषेयम्। समर्थशब्दस्य तदाश्रिते लक्षणा। सामर्थ्ये चेहैकार्थीभावः। प्रकियादशायां पृथगर्थत्वेन प्रथमगृहीतस्य विशिष्ठैकार्थत्वमिति यावत्। राजपुरुषः। पुत्रीयति। कुम्भकारः। औपगवः। इह "गुणः कृतात्मसंस्कार"इति न्यायेन महाविभाषायाः सामर्थ्यविशेषणता। विकल्पेनैकार्थीभूतं षष्ठ्यन्तं समस्यते इत्याद्यर्थात्। विशेषणबलादेव च व्यपेक्षापक्षोऽपि सम्मतः। वृत्तिस्तु समासादिनियता। अत एव \`ऋद्धस्य' इति विशेषणं तत्र नान्वेति, शक्यैकदेशत्वात्। न हि श्वशुरशब्दजन्यप्रतीतौ पितृविशेषणत्वेनोपस्थितायां भार्यायां सुशीलाय इत्यादिविशेषणमन्वेति। न चैवं \`देवदत्तस्य गुरुकुलम्' इत्यादावनन्वयापत्तिः, तत्रापि कुलेनैव देवदत्तशब्दोत्तरषष्ठ्यर्थस्यान्वयात्। सम्बन्धस्तु उपस्थितगुरुद्वारक एव षष्ठ्यर्थो न तु तदितरः। उक्तञ्च-

 समुदायेन सम्बन्धो येषां गुरुकुलादिना।

 संस्पृश्यावयवांस्ते तु युज्यन्ते तद्वता सह॥ इति ।

 यद्वा, ससम्बन्धिकपदार्थस्यैकदेशत्वेऽपि भवत्येव विशेषणान्वयः \`चैत्रस्य नप्ता' इत्यादौ तथा दर्शनात्, श्वशुरशब्दोपस्थितायां भार्यायायं तत्पतेर्विसेषणत्वाच्च। तदंशे उत्थिताकाङ्क्षत्वात्। उक्तञ्च-

 सम्बन्धिशब्दः सापेक्षो नित्यं सर्वः समस्यते।

 स्वार्थवत्सा व्यपेक्षाऽस्य वृत्तावपि न हीयते॥ इति ।

 तस्मात्समाससुब्धातुकृत्तद्धितविशेषणे।

 न विशेषणसम्बन्धः सापेक्षे तु भवेदयम्॥

 स्यादेतत् वाक्ये क्लृप्तयाऽवयवसक्त्योपपत्तौ माऽस्तु शक्त्यन्तरम्। न चैवं विशेषणसम्बन्धापत्तिः \`सविशेषणानां वृत्तिर्न, वृत्तस्य वा विशेषणयोगो न' इति नि,ेधस्य सम्भवादिति चेत्? सत्यम्।

 बहूनां वृत्तिधर्माणां वचनैरेव साधने।

 स्यान्महद्रौरवं तस्मादेकार्थीभाव आस्थितः॥

 चकारादिनिषेधोऽथ बहुव्युत्पत्तिभञ्जनम्।

 कर्तव्यं ते न्यायसिद्धं त्वस्माकं तदिति स्थितिः॥

 तथाहि, \`धवखदिरौ' इति वृत्त्यैव क्रोडीकृतार्थत्वाच्चकारो न प्रयुज्यते। तथा चित्रग्वादौ यत्पदम्। त्वया तु वचनं कर्त्तव्यम्। निरूढलक्षणा तु शक्तितो नातीव भिद्यते, नैयायिकैश्चकारार्थे तदनभ्युपगमाच्च। अकथितसूत्रे व्युत्पादितरीत्या नामार्थयोरभेदः "प्रत्ययार्थः प्रधआनम्" इत्यादिव्युत्पत्तित्यागश्च, \`प्राप्तोदकः' इत्यादौ उदककर्तृकप्राप्तिकर्मेत्याद्यर्थाभ्युपगमात्। एकार्थीभावे तु लाघवमिति। यद्यपि सिद्धान्ते पदं वाक्यं वा शक्तं तथापि प्रक्रियादशायां लाघवादेकार्थीभाव इत्याशयः। यैव ह्यस्माकं प्रक्रिया सा परैः पारमार्थिकतया गृह्यते इति युक्तस्तान् प्रति गौरवोपन्यास इति दिक्।

 क्वचित्तु सापेक्षत्वेऽपि भाष्यप्रामाण्याद् वृत्तिः। तद्यथा-किमोदनः शालीनाम्। केषां शालीनामोदन इत्यर्थः। सक्त्वाढकमापणीयानाम्। आपणीयानां सक्तूनामाढकमित्यर्थः। कुतो भवान्पाटलिपुत्रकः। द्वे पाटलिपुत्रे, तत्र तस्मात्पाटलिपुत्राद्भवानागत इत्वर्थः। "रोपधेतोः प्राचाम्"(अष्टाoसूo4-2-123)इति वुञ्। तथा नञ्समासा अपि केचित्साधवः-अश्राद्धभोजी ब्राह्मण इति यथा। केचित्तु न साधवः-अकिञ्चित्कुर्वाणमिति यथा। किञ्चिदप्यकुर्वाणमित्यर्थः।

 अत्रेदमवधेयम्। वाक्ये त्रेधा सामर्थ्यम्-भेदः संसर्गो भेदसंसर्गौ चेति। आद्येऽतद्व्यावृत्तिमात्रस्य शाब्दत्वम्। संसर्गस्त्वार्थः। द्वितीये विपरीतम्। तृतीये तूभयं शाब्दम्। अलौकके प्रक्रियावाक्ये तु प्रथममुक्तत्रितयान्यतमावगमेऽपि वृत्तिः कल्प्यते। परिनिष्ठिते विशेषणसम्बन्धाद्यभावदर्शनात्। यथा शत्रादौ द्वितीयान्तादिसामानाधिकरण्यं दृष्ट्वा लकारे तत्कल्पनेति। अत एव चित्रत्वादेरन्यपदार्थपरतादर्शनादलौकिके प्रक्रियावाक्येऽपि तत्कल्पना, "अन्यपदार्थे" इत्यादिसौत्रानुवादनैव देवताविग्रहवत्तत्सिद्धेश्चेति दिक्।

 ॥ इति शब्दकौस्तुभे द्वितीयाध्यायस्य प्रथमे पादे प्रथममान्हिकम् ॥











 (अष्टाoसूo2-1-2)

 सुबामन्त्रिते पराङ्गवत्स्वरे(अष्टाoसूo2-1-2)।सुबन्तमामन्त्रिते परे पराङ्गवत्स्यात्स्वरे कर्त्तव्ये। तन्निमित्तग्रहणं कर्तव्यम्। तस्यामन्त्रितार्थस्य यन्निमित्तं तत्प्रतिपादकं यत्तदव पराङ्गवत्त्स्यान्नान्यदित्यर्थः। यत्ते दिवो दुहितर्मर्तभोजनम्। इत दिवःशब्दम्य पराङ्गवद्भावादाष्टमिको निघातः। तन्निमित्तग्रहणान्नेह-एतेनाग्ने ब्रह्मणा वावृधस्व। अयमग्ने जरिता। अनेन मित्रावरुणावृतावृधावृतस्पृशाक्रतुं बृहन्तमाशाथे इति।

 स्यादेतत्, ऋतशब्दस्तावद् घृतादित्वादन्तोदात्तः। तस्य तन्निमित्तग्रहणात्पराङ्गवद्भावो मा भूत्। किन्तु मित्रावरुणावित्यस्यापि न स्यात्। ऋतस्य वर्द्धयितारावित्त्यर्थेऽन्तर्भावितव्यर्थाद्वृधेः क्वपि "अन्येषामपि दृश्यते"(अष्टाoसूo6-3-137)इति पूर्वपदस्य दीर्घे सति हि ऋतावृधाविति व्युत्पादितम्। न च तत्र मित्रावरुणौ निर्मित्तम्। न च मा भूत्पराङ्गबद्भाव इति वाच्यम्, ऋतावृधावित्यस्य निघातानापत्तेः। द्वितीयपादादि त्वेनापादादाविति निषेधात्। अत एव हि "इमं मे गङ्गे" इत्यत्र पूर्वपूर्वामन्त्रितस्याविद्यमानवद्भावात्सर्वेषां मेशब्दात्परतामुपजीव्य क्रियमाणोऽपि निगातो \`गङ्गे' इत्यादित्रयस्यैव क्रियते न तु शुतुद्रीत्यस्यापि। अत्राहुर्वेदभाष्यकाराः तन्निमित्तग्रहणं मास्तु, सूत्रेणैव सकलेष्टसिद्धेरिति। युक्तं चैतत्। तथाहि, "व्यपेक्षां सामर्थ्यमेके" इति समर्थसूत्रस्यभाष्यरीत्येह सामर्थ्यमुपस्थितम्। एकार्थीभावपक्षे तु सामर्थस्येहानुवृत्तिः। शब्दाधिकारश्च बोध्यः। एतदर्थ एव चास्मिन्प्रदेशे एतत्सूत्रारम्भः। तथाच "ऋतेन मित्रावरुणौ" इत्येतयोः \`आनशाथे'इत्यर्थकनाशाथे इत्याख्यातेनान्वयात्परस्परमसामर्थ्यन पराङ्गवद्भावाभावान्न षाष्ठ आद्युदात्तः, किन्त्वाष्टमिको निघातः। मित्रावरुणावित्यस्य तु पराङ्गवद्भावद्वृतावृधाविति न पादादिरतो निहन्यते एव। नच सर्पिःकालकादिसिद्धये "इसुसोःसामर्थ्ये"(अष्टाoसूo8-3-44)इत्यत्र पठिनं "समानाधिकरणमस्रमर्थवद्भवति" इत्येतदिहप्रवर्त्तते \`सर्पिष्पीयते' इत्यादिसिद्धये अधात्वभिहितमिति विशेषितत्वात्। इह च धात्वभिहितत्वात्। नन्वेवं शुतुद्रिपदमपि निहन्येत पूर्वस्य सरस्वतिपदस्य पराङ्गवद्भावेनापादादित्वादिति चेत्? न, सचतेत्यनेन सर्वेषामन्ववेऽपि परस्परमसामर्थ्यात्। उक्तं हि-

 सम्बोधनपदं यच्च तत्क्रियाया विशेषणम्। इति।

 नच गेङ्गे इत्यादीनामेकवचनान्तानां सचतेति बहुवचनान्तेन सामानाधिकरण्याभावात्कथमेकवाक्यता? तथा च कथं निघातोऽपि? तत्र वार्तिककृता समानवाक्याधिकारस्य कृतत्वादिति वाच्यम् "युष्मद्युपपदे"(अष्टाoसूo1-4-105)इति त्रिसूत्र्यां भाष्यवार्त्तिकयोरेव वचनभेदेऽपि सामानाधिकरण्यस्य समर्थितत्वात् प्रत्येकपर्यवसन्नैकत्वप्रकारकबोधाविशेष्येष्वपि मिलितेषु संख्यान्तरान्वये बाधकानिरुक्तेश्च, अहं च त्वं च वृत्रहन्‌त्संयुज्यावसनिभ्य आ, समौ हि शिष्टौराम्नातौ वर्त्स्यन्तावामयः सचेति वेदलोकयोः प्रचुरप्रयोगाच्च। एतेन "चन्द्रे कलङ्कः सुजने दरिद्रता" इत्यत्र "यशो विधातुः कथयन्ति खण्डितम्' इत्यस्यान्वयाय एते इत्यध्याहरन्तः प्रत्युक्ताः। एवञ्च सत्यध्याहृतेन एतच्छब्देनापि समं कलङ्कादेरनन्वयापत्तेः, \`गङ्गे' इत्यादौ निघातानापत्तेशअचेति दिक्। नन्वेवमपि मित्रावरुणावित्यस्य कथं पराङ्गवद्भावः "आमन्त्रितं पूर्वमविद्यमानवत्"(अष्टाoसूo8-1-72)इत्यविद्यमानवद्भावादिति चेत्? मैवम्, परस्य हि कार्ये कर्त्तव्येऽसावतिदेशो न तु स्वस्य कार्येऽपि पूर्वग्रहणवैयर्थ्यापत्तेः। न च पराङ्गवद्भावः परस्य कार्यं किन्तु स्वस्य। अत एव \`वायो याहि' \`अग्ने नय' \`इन्द्र देह्यधिरथम्' इत्यादौ आमन्त्रिताद्युदात्तत्वं भवत्येव। "तिङ्ङऽतिङः"(अष्टाoसूo8-1-28)इति निघातः परे न भवति। अभ्युपेत्यापि ब्रूमः, प्रकृते मित्रावरुणावित्यामन्त्रितं सामान्यवचनं तद्बिशेषणतया विशेषवचनमृतावृधाविति। अतो "नामन्त्रिते समानाधिकरणे सामान्यवचनम्"(अष्टाoसूo8-1-73)इति अविद्यमानवद्भावो निषिध्यते इति। नन्वेवमपि मित्रावरुणपदस्य पराङ्गवद्भावात्पादादित्वेनापादादाविति पर्युदासः स्यादिति चेत्? न, ह्ययं कार्यस्यातिदेशः किन्तु तादात्म्यस्य तस्मिंश्चातिदिष्टे विशिष्टमामन्त्रितमिति बुद्ध्या यद्यत्कर्त्तु शक्यं तत्क्रियते। किञ्च कार्यातिदेशोऽप्यशास्त्रीयस्य दौर्लभ्यं किमुत तादात्म्यातिदेशे। सुबिति किम्? पीड्येपीड्यमाना। नन्विह एकार्थीभावविरहात् समर्थपरिभाषानुपस्थितावपि समर्थग्रहणानुवृत्त्या पराङ्गवद्भावोन भविष्यति। एवञ्चादुपदेशात्परत्वेनानुदात्तस्येटा उदात्तेनैकादेशे पीड्य इत्यन्तोदात्तं सिद्धम्। मैवम्, सामर्थ्यस्वेहपि सत्त्वात्। पीड्यमानसम्बोध्यका पीडेति हि वाक्यार्थः। आह च--

 सम्बोधनपदं यच्च तत्क्रियाया विशेषणम्।

 व्रजानि देवदत्तेति निघातोऽत्र तथआ सति॥ इति ।

 समानवाक्ये निघातयुष्मदस्मदादेशा-। "आख्यातं सविशेषणं वाक्यम्" इति वार्तिककारवचनादिति भावः। अङ्गग्रहणं किम्? उभयोः पृथगाद्युदात्तता मा भूत्। वद्ग्रहणं किम्? स्वाश्रयमपि यथा स्यात्। आमूकुण्डेनाटन्। "आम एकान्तरमामन्त्रितमनान्तिके"(अष्टाoसूo8-1-55)इत्येकान्तरता भवति। स्वर इति किम्? \`कूपे सिञ्चन्' \`वर्म नमन्' षत्वणत्वे प्रति पराङ्गवद्भावो न भवति। समानाधिकरणस्योपसंख्यानमननन्तरत्वात्। तीक्ष्णया सूच्या सीव्यन्। न च परस्य पराङ्गवद्भावे कृते पूर्वस्यापि सूत्रेणैव सिद्धमिति वाच्यम्, स्वरे इत्यवधारणात्। पराङ्गवद्भावे कर्तव्ये तस्य दुर्लभत्वात्। वस्तुतस्तु स्वरे इति न कर्तव्यम्। \`कूपे सिञ्चन्' इत्यत्र स्वाश्रयपदादि सत्त्वात् "सात्पदाद्योः"(अष्टाoसूo8-3-22)इति निषेधसम्भवात्। णत्वं तु पूर्वपदात्संज्ञायामेवेति नियमान्न भविष्यति। समासाभावेऽपि पूर्वं पदमिति यौगिकार्थमात्रस्य लक्ष्यानुरोधेन ग्रहीतुं शक्यत्वादिति भाष्यम्। यद्वा, आमन्त्रिते इत्यस्योपस्थितत्वादामन्त्रितत्वयुक्तकार्यं प्रत्येव सन्निधानात् पराङ्गवद्भावः। तथचि पराङ्गवद्भावे सामानाधिकरण्यस्योपसंख्यानं, स्वरग्रहणं चेत्युभयमपि न कर्तव्यमिति स्थितम्।

 परमपि छन्दसि पूर्वस्याङ्गवद्भवतीति वक्तव्यम्। आते पितर्मरुतां सुम्नमेतु। प्रतित्वा दुहितर्द्दिवः। वृणीष्व दुहितार्द्दिवः।

 अव्ययप्रतिषेधश्च। उच्चैरधीयान। अव्ययीभावस्य तु नायं निषेध इत्युक्तम्।

 (अष्टाoसूo2-1-3)

 प्राक्कडारात्समासः(अष्टाoसूo2-1-3)। "कडाराः कर्मधारये"(अष्टाoसूo2-2-38)इत्यतः प्राक् समास इत्यधिक्रियते प्राग्ग्रहणं चावर्तते। तेन पूर्वं समाससंज्ञा ततः संज्ञान्तरमपीति लभ्यते। तेनाव्ययी भावादिसंज्ञाभिः समावेशः सिध्यति। अन्यथा पर्यायः स्यात्।

 (अष्टाoसूo2-1-4)

 सह सुपा(अष्टाoसूo2-1-4)। इह सहति योगो विभज्यते। सुबन्तं समर्थेन सह समस्यते। कतिपयतिङन्तमात्रविषयोऽयं योगः, सुप्‌सुपेति पुनरारम्भात्। अतोऽतिप्रसङ्गो नोद्भावनीयः। यो जात एव पर्यभूषत्। यः शम्बरं अन्वविन्दत्। योगविभागसिद्धस्यासार्वत्रिकत्वान्नेह-सम्प्रयच्छवृष्ण्या इन्द्राय भागम्। अत एव "नित्यं क्रीडा"(अष्टाoसूo2-2-17)इत्यधिकारे "उदात्तवता गतिमता च तिढा गतेः समासः"(काoवाo)इति वार्तिककृता यदुक्तं तदिहैव योगं विभज्य साधितं भाष्ये। एवम् "इवेन समासः"(कoवाo)इत्यपि सुप्सुपेत्यनेन सिद्धमित्युक्तम्। युक्तं चैतत्। अन्यथा वार्तिकरीत्या नित्यसमासतापत्तौ \`य आनयत्' \`आयोनयत् सम्प्रयच्छ' इत्यादेरसङ्गतत्वापत्तेः \`जीमूतस्येव' इत्यादौ तैत्तिरीयाणां पदद्वयत्वेन पाठासङ्गतिप्रसङ्गाच्च। अत एव \`उद्वाहुरिव' इत्यादौ व्यस्तव्यवहितप्रयोगोऽपि सङ्गच्छते, यथोत्तरं मुनीनां प्रामाण्यात्। तिङसमासस्तु छन्दस्येन। अत एव "कर्मेणा यमभिप्रैति"(अष्टाoसूo1-4-32)इत्यत्रैकपद्यं नेति हरदत्तः। एतदपि असार्वत्रिकत्वादेव सिद्धम्। युक्तं चेदम्, छान्दसत्वेनैव तत्र सुब्लुको वक्तव्यत्वात्। अन्यथा "एकवचनमुत्सर्गतः करिष्यते" इति भाष्यात्सामासादुत्पन्नस्य सोः पर्यभूषदित्यादौ हल्‌ङ्यादिलोपसम्भवेऽपि यत्प्रकरोतीत्यादौ श्रवणापत्तेः। न च नपुंसकताभ्युपगमेन निर्वाहः \`यत्प्रकृरुते' इत्यादौ ह्रस्वापत्तेः, \`प्रकुर्वीरन्' इत्यत्र नलोपापत्तेश्च। तस्मात्काव्यादौ प्रभवतीत्यादिप्रयोगेषूपसर्गः पृथक् पदमेव। \`वागर्थाविव' इत्यादाविवशब्दस्तु समस्तः पृथग्वा। \`उद्वाहुरिव वामनः' \`कचाचितौ विष्वगिवागजौ गजौ'(किoसo1श्लोo36)इत्यादौ पृथगेवति तत्त्वम्। यत्तु कश्चिदिवेन समासश्छन्दस इत्याह। तन्निर्मूलम्, तैत्तिरीयपृथक्पाठविरुद्धं च। इवसमासे समासागां श्रौतीमुपमामुदाहरतामलङ्कारिकाणां प्रतिकूलं च। किञ्च-

 अद्वैतमष्यनुभवामि करस्य बिल्वतुल्यं शरीरमहिनिर्ल्वयनीव वीक्ष।

 इत्यादयः समस्तप्रयोगाः \`नह्यस्ति प्रथमान्तेनैव' इत्यन्यपदार्थसूत्रस्थभाष्यसम्मताः अत एव अग्निरिव राजो वायुरिव पाश इत्यादि परिशिष्टोदाहरणमपि सङ्गच्छते। इत्यास्तां तावत्।

 इदं त्ववशिष्यते-तिङ्समासे कृते परमपि "तिङ्हतिङः"(अष्टाoसूo8-1-28)इति निघातं बाधित्व सतिशिष्टत्वात्समासान्तोदात्तता प्राप्नोति। न चेष्टापत्तिः, \`पर्यभूषत्' \`तदेवानुप्रविशत्' इत्यादौ क्वापि अन्तोदात्तपाठदर्शनात्।

 अत्रेदं तत्त्वम्। "तिङिवोदात्तवति"(अष्टाoसूo8-1-71)इति गतेर्निघातविधानं ज्ञापकं तिङ्समासेऽन्तोदात्ताभावस्येति। भाष्यमते तु "गतिकारकोपपदात्कृत्"(अष्टाoसूo6-2-139)इति सूत्रे कृद्ग्रहणस्य प्रत्याख्यातत्वान्न कश्चिद्दोष इति।

 इहेदमवधेयम्। सहेति तिङ्समासे सुष्सुपति विहिते च \`वागर्थाविव' \`पूर्वं भूतो भूतपूर्वः' इत्यादौ अव्ययीभावादिविशेषसंज्ञाः सन्त्येव न, तत्तदधिकारेष्वस्यापाठात्। एवं \`विस्पष्टपटुः' \`काकतालीयः' इत्यादावपि, तत्रापि सुप्सुपेत्यस्य प्रवृत्तेः। "विस्पष्टपटुः' \`काकतालीयः' इत्यादावपि, तत्रापि सुप्सुपेत्यस्य प्रवृत्तेः। "विस्पष्टादीनि गुणवचनेषु"(अष्टाoसूo6-2-24)"समासाच्चतद्विषयात्"(अष्टासूo5-3-106)इत्यादयः स्वरछप्रत्ययार्थमारभ्यमाणा अपि वृद्धकुमारीवरन्यायेन समाससाधका इत्यस्मिन्नपि पक्षे विशेषसंज्ञाविरहस्तुल्य एव। समासश्चतुर्द्धेति तु प्रायोवादमात्रम्। अत एव पठन्ति-

 कः समास इति प्रश्ने विस्पष्टपटुगोचरे।

 समासमात्रं ये ब्रूयुर्विस्पष्टपटवो हि ते ॥

 इह विस्पष्टमिति पाटवस्य विशेषणम्। एकदेशान्वयस्याप्यत्र स्वीकारः। एवं "पूर्वपदार्थप्रधानोऽव्ययीभावः" इत्यादि पूर्वाचार्यपरिभाषितम्। यद्यपीह तदीयमहासंज्ञाव्यवहारसामर्थ्यात्स्वीक्रियते, तथापि तत्सर्वमौत्सर्गिकमेव, अर्द्धपिप्ल्यादेस्तत्पुरुषस्य पूर्वपदार्थप्राधान्यात् \`उन्मत्तगङ्गम्' इत्यव्ययीभावेऽन्यपदार्थप्रधान्याच्चेति दिक्।

 यद्यपि जहत्स्वार्थायां वृत्तौ वर्तिपदयोरानर्थक्यम्। अजहत्स्वार्थायां तूभयोरपि विशिष्टार्थता, तथापि एकार्थीभावात्पूर्वस्यामवस्थायां यौ पृथक् पदार्थौ तयोर्वृत्तौ प्राधान्याप्राधान्याभ्यां प्रवेशमाश्रित्योक्तानामौत्सर्गिकव्यवहाराणां निर्वाहो बोध्यः। षोढा चायं समासः। तथाहि, मौत्सर्गिकव्यवहाराणां निर्वाहो बोध्यः। षोढा चायं समासः। तथाहि,

 सुपां सुपा तिङा नाम्ना धातुनाऽथ तिङां तिङा।

 सुबन्तेनेति च प्रोक्तः समासः षड्विधो बुधैः॥

 सुपां सुपा-राजपुरुषः। तिङा-पर्यभूषत्। नाम्ना-कुम्भकारः। धातुना-कटप्रूः। अजस्रम्। तिङान्तिङा-पिबतखादता। तिङां सुपाजहिजोहः। इह समासे पूर्वपदोत्तरपदपुरस्कारेणायं विभागः। तेन मध्यमानामव्यवस्थितत्वेऽप्यदोषः एहि रे याहि रे इत्यस्य सुबन्तपूर्वोत्तरपदत्वात्। सर्वेष्वमीषु पूर्वपदस्य पदत्वमव्यभिचारि। अत एव समासग्रहणं नियमार्थमित्ययं ग्रन्थो यत्र पूर्वो भागः पदं तद्विषयकः। तेन \`बहुपटवः' इत्यत्र टकाराकारस्योदात्तता सिध्यतीत्यर्थवत्सूत्रे व्युत्पादितम्।

 इवेन समासो विभक्त्यलोपः॥ पूर्वपदप्रकृतिस्वरत्वं च॥ इह उक्तयोगाभ्यां सिद्धं समासमनूद्य विभक्तिलोपाभावस्वरौ विधीयते। तिङन्तापेक्षया इवशब्दस्य परनिपातस्तु राजदन्तादेराकृतिगणत्वात्। वासयसीव वेधसः। जीमूतस्येव भवति। येषां विशिष्य लक्षणं नास्ति ते समासाः "सह"(अष्टाoसूo2-1-5)। अधिकारोऽयम्।

 अव्ययं विभक्तिसमीपसमृद्धिव्यद्ध्यर्थाभावात्ययासम्प्रतिशब्दप्रादुर्भावपश्चाद्यथानुपूर्व्ययौगपद्यसादृश्यसम्पत्तिसाकल्यान्तवचनेषु(अष्टाoसूo2-1-6)। अव्ययमिति योगो विभज्यते इति "गम्भीराञ्ञ्यः"(अष्टाoसूo4-3-58)"अव्ययीभावाच्च"(अष्टाoसूo4-3-59)इति सूत्रे न्यासकारः। तेन \`दिशोर्मध्यमपदिशम्'इति सिद्धम्। शरदादित्वाट्टच्। क्लीबाव्ययं त्वपदिशं दिशोर्मध्ये विदिक् स्त्रियम्।(अ.को.3.1.5)इत्यमरः।

 वस्तुतस्तु योगविभागं विनापीष्टसिद्धिरिति सूत्रशेषे वक्ष्यामः। विभक्तिरिह कारकशक्तिः, विभज्यतेऽनया प्रातिपदिकार्थ इति व्युत्पत्तेः। वचनशब्दः कर्मसाधनः। स च प्रत्येकं विभक्त्यादिभिः सामानाधिकरण्येन सम्बध्यते। पूर्वनिपाताभावः सौत्रः। एष्वर्थेषु द्योतकतया वर्तमानं सुबन्तमव्ययं सुबन्तेन सह एकार्थभूतं सत् समाससंज्ञं प्राक्स्यात्ततोऽव्ययीभावसंज्ञमित्यर्थः। यद्यपि सुप्सुपेत्येव समासः सिद्धस्तथापि तस्यासार्वत्रिकता पुनः समासविधिभिर्ज्ञाप्यते। अत एव महाविभाषातः प्राक्पाठेऽपि अव्ययीभाववन्न तस्य नित्यसमासता। तथाच स्वपदविग्रह एव तत्र भवति। तथाच "भूतपूर्वे चरट्"(अष्टाoसूo5-3-53)इति सूत्रे वृत्तिः-"पूर्वं भूतो भूतपूर्वः। सुप्सुपेति समासः" इति। तथा शाकलसूत्रे-"सिन्नित्यसमासयोः शाकलप्रतिषेध इति नित्यग्रहणेन नार्थः। इदमपि सिद्धं भवति। वाप्यामश्वो वाप्यश्वः नद्यामातिर्नध्यातिः" इति भाष्यं कैयटो व्याख्यत्। सुप्सुपेति समासः। संज्ञायामिति हि समासस्य नित्यत्वात्सिद्धः प्रतिषेध इति। तथा "अनुदात्तं पदमेकवर्जम्"(अष्टाoसूo6-1-158)इति सूत्रे "असिद्धवदत्र"(अष्टाoसूo6-4-22)इति च सूत्रे कैयटेन स्वपदविग्रहो दर्शितः। ननूक्तरीत्या संज्ञायामितिवत्पङ्कजादिष्वपि अविग्रहत्वं स्यादिति चेत्? सत्यम्, यौगिकार्थमात्रेण साम्यमाश्रित्य विग्रहकथनेऽपि पद्मत्वस्य समासैकगम्यतया वस्तुतस्तस्येष्टत्वात्। एतेन कृष्णसर्पलोहितशाल्यादयो व्याख्याताः।

 प्रकृतमनुसरामः, विभक्तौ-हरौ इत्यधिहरि। येन सुबन्तेन समासस्तद्घटकीभूतैव विभक्तिर्गृह्यते सन्निधानात्। तदर्थद्योतकश्चेह अधिशब्दः। न चैवमलौकिके सप्तम्येव दुर्लभा, निपातेनाधिकरणस्याभिहितत्वात्, तिङ्कृत्तद्धितसमासैरिति परिगणनस्य प्रत्याख्यास्यमानत्वादिति वाच्यम्, अर्थेन चतुर्थीसमासस्थले यथा वचनसामर्थ्यादुक्तार्थस्यापि प्रयोगः तथेह वचनसामर्थ्यादभिहितेऽपि सप्तमीत्यभ्युपगमात्, अब्भक्षन्यायेन वचनग्रहणसामर्थ्येन च विभक्त्यर्थमात्रवृत्तेरव्ययस्य ग्रहणान्नेह। \`गृहस्योपरि' \`ग्रामस्य पुरः'। उपर्यादयो हि दिग्देशकालेष्वपि वर्त्तन्ते, न तु विभक्त्यर्थमात्रे। अत एव "क्रमादमुं नारद इत्यबोधि सः" इत्यादौ नातिप्रसङ्गः, इतिशब्दस्य सर्वनामवत् प्रकृतपरामर्शकत्वेन कर्मत्वमात्रानभिधायकत्वात्। एवञ्च विभक्तिशब्दः सप्तम्यां पर्यवस्यति। अत एव परिशिष्टे "अधिकरणे' इत्येव सुत्रितम्। पाणिनिस्तु मात्रालाघवमभिप्रेत्य विभक्तिशब्दं प्रायुङ्क्त। निपातेनाभिहितत्वात् प्रथमान्तेनैवायं समासः षष्ठ्यन्तेन वेत्यपि मतद्वयं परिशिष्टे स्थितम्। तदपि विभक्तिग्रहणेऽधिकरणग्रहणे चाविशिष्टम्।

 समीपे-कृष्णस्य समीपमुपकृष्णम्। श्रव्ययीभाव इत्यन्वर्थसञ्ज्ञाश्रयणादसत्त्वरूपाव्ययार्थप्राधान्यएवायं समासः। समीपवर्तिप्राधान्ये तु बहुव्रीहिं वक्ष्यति "सख्ययाऽव्ययासन्न"(अष्टाoसूo2-2-25)इति। उपदशा इति यथा। ननु \`समया ग्रामं' \`निकषा लङ्काम्' \`आराद्वनात्' इत्यादावतिप्रसङ्ग इति चेत्? अत्राह रक्षितः-"अभितः परितः समयानिकषान्यारादिति द्वितीयापञ्चम्योर्विधानसामर्थ्यान्नाव्ययीभावः" इति। यत्तूक्तं दुर्घटवृत्तौ-\`चित्रस्य ग्रामं समया' इत्यादौ सापेक्षत्वादसमासे चारितार्थ्याद्विभक्तिविधानस्य सामर्थ्य नास्ति इति। तन्न, समासस्य नित्यतया "वृत्तस्य विशेषणयोगो न" इत्यस्यैव प्रवृत्त्यापत्तेः। अन्यथा स्थूलस्य कुम्भस्य कार इत्याद्यपि स्यात्।

 समृद्धौ तु-मद्राणां समृद्धिः सुमद्रम्। उत्तरपदार्थप्राधान्ये तु "कुगति"(अष्टाoसूo2-2-18)इति तत्पुरुषः समृद्धा मद्राः सुमद्रा इति यथा।

 व्यृद्धौ-दुर्यवनम्। न चार्थाभावेनेह सिद्धिः। येन समस्यते तदीयार्थाभावे हि समासः। इह तु यवनानां नाभावः, किं तु तदीयाया वृद्धेः।

 अर्थाभावे-निर्मक्षिकम्। अविघ्नम्। संसर्गाभावेऽयं समासः, न त्वन्योन्याभावेऽपि अर्थग्रहणसामर्थ्येन समस्यमानपदजन्यप्रतीतिविशेष्यविरोधिन एवाभावस्य ग्रहणात्। अन्योन्याभावस्य प्रतियोगितावच्छेदकेनैव सह विरोधात्। तस्य च प्रकारत्वेऽप्यविशेष्यत्वात्। ये तु वदन्ति-\`घटः पटो न' इत्यत्रापि पटत्वात्यन्ताभाव एवार्थः आकृत्यधिकरणन्यायेन जातेः पदार्थत्वादिति, तेषामपि मतेऽर्थग्रहणसामर्थ्यादेवाक्षिप्तधर्म्यभावेऽयं समासो न तु धर्माभाव इति फलं तुल्यमेव। एष एवात्रत्यहरदत्तग्रन्थस्याप्याशयः। एतेन \`भूतले घटो न' इत्यत्र घटाभावं व्याचक्षाणाः परास्ताः। नित्यसमासप्रसक्त्याऽसाधुतापत्तेः कारकविभक्तेरयोगाच्च। अत एव सिद्धान्ते क्रियाध्याहारेण कारकविशिष्टक्रियाप्रतीतौ तस्या एव निषेधः शाब्दः, भूतलाधारकघटाद्यभाव एवार्थः। गौरवं च प्रामाणिकं व्यधिकरणधर्मावच्छिन्नप्रतियोगिकाभावश्चायम्। अत एव \`शशशृङ्गं नास्ति' इत्यत्रापि शब्दसाधुताऽर्थसाधुता चेष्यते एव। शशशृङ्गास्तित्वञ्च शब्दबलात्प्रतीतं निषिध्यते।

 अत्यन्तासत्यपि ज्ञानमर्थे शब्दः करोति हि।

 इत्यभ्युपगमात्। अयोग्यतानिश्चयस्तु न प्रतिबन्धकः। अन्यथा व्युत्थम्प्रति शब्दो मूक एव स्यात्प्रतिवादिनः शब्दाद्धाक्यार्थाप्रतातातत्खण्डनकथाप्युच्छिद्येत । आहार्यः शाब्दो बोध इति वास्तु। एतेन-

 नैनं छिन्दन्ति शस्त्राणि नैनं दहति पावकः।

 न चैवं क्लेदयन्त्यापो न शोषयति मारुतः॥(भoगीoअoश्लोo23)

 इत्यादि व्याख्यातम्। अन्यथा आत्मकर्मकच्छेददाहक्लेदशोषाप्रसिद्ध्यापार्थतापत्तेरिति दिक्।

 अत्ययः-हिमस्यात्ययः अतिहिमम्। अत्ययो ध्वंसः। ध्वंसत्वं चाभावत्वव्याप्यमखण्डमेवेत्यर्थाभावात्पृथगुपादानम्।

 \`सम्प्रति'इत्यव्ययमधिकरणशक्तिप्रधानम्। तथाचोक्तममरेण-

 एतर्हिसम्प्रतीदानीमधुना साम्प्रतं तथा।(अoकोo3-4-23)इति।

 न जातु अधिकरणकारकाक्षिप्ता युज्यते, इत्येषा क्रिया निषिध्यते। निद्रा इदानीं न युज्यते इत्यतिनिद्रम्। वृत्तौ तु अतितैसृकमाच्छादनमित्युदाहृतम्। तिसृका नाम ग्रामः। तिसृभवि संज्ञायां कन्युपसंख्यानम्। तत्र भवं तैसृकामच्छादनम्। तच्च विशिष्टकाले उपभोग्यम्। उष्णे शीते वा। तथाच नैदनीमुपभोगार्थे तैसृकमाच्छादनमित्यर्थः। इह वूत्तावुपभोगक्रिया अन्तर्भूता \`दध्युपसिक्त ओदनो दध्यो दनः' इत्यत्रोपसेको यथा। आच्छादनपेक्षस्यापि तैसृकशब्दस्य गमकत्वात्समास इति हरदत्तः।

 शब्दप्रादुर्भावे-इतिहरि। इतिशब्दः स्वरूपपरः। तस्य प्रकाश इति षष्ठ्यन्तेन हरदत्तः।

 शब्दप्रादुर्भावे-इतिहरि। इतिशब्दः स्वरूपपरः। तस्य प्रकाश इति षष्ठ्यन्तेन विग्रहः।

 पश्चादर्थे-अनुरथ्यम्। रथानां पश्चादित्यर्थः। व्यृद्धिशब्दस्याल्पाच्तरस्यापूर्वनिपातेनास्यानित्यत्वज्ञापनादिह वाक्यस्य साधुतेत्याहुः। समीपादिवृत्तिभिरतद्धितान्तैः साहचर्यात्तथाविधस्यैवेह ग्रहमम् "ततः पश्चात्स्रंस्यते ध्वंस्यते च" इति भाष्याच्च। "अनेकमन्यपदार्थे"(अष्टाoसूo2-2-24)इति सूत्रे \`सर्वपश्चात्' इति भाष्यप्रयोगाच्चेति तु तत्त्वम्।

 योग्यतावीप्सापदार्थानतिवृत्तिसादृश्यानि यथार्थाः। अनुरूपम्। रूस्य योग्यमित्यर्थः। वीप्सायां प्रत्यर्थम्। अर्थमर्थं प्रतीत्यर्थः। इह वाक्यमपि साधु। न ह्यत्राव्ययं वीप्सावृत्ति, किंतु कर्मप्रवचनीयत्वात्सम्बन्धमवच्छिनत्ति। वीप्सा तु द्विर्वचनेन प्रोक्ता। यद्वा, प्रतिशब्दस्य वीप्सार्थे कर्मप्रवचनीयसंज्ञाविधानसामर्थ्यात्तद्योगे द्वितीयागर्भं वाक्यमपि भविष्यति। यथाशक्ति। शक्तिमनतिक्रम्येत्यर्थः। हरेः सादृश्यं सहरि।

 अनुपूर्वस्याभाव आनुपूर्व्यम्। ब्राह्मणादित्वात् ष्यञ्। ष्यञः षित्करणात् स्त्रियामपि प्रयुज्यते। अनुज्येष्ठं ज्येष्ठानुपूर्व्येणेत्यर्थः।

 यौगपद्ये-सचक्रम्। सहशब्दस्य समासः। "अव्ययीभावे चाकाले"(अष्टाoसूo6-3-81)इति सभावः। एवमग्रेऽपि।

 सादृश्ये-सदृशः सख्या ससखि। वृत्तौ तु \`सकखी'इत्युदाहृतम्। अपचितपरिमाणा शृदृशः शृगाली किखी। यथार्थत्वेनैव सिद्धे पुनः सादृश्यग्रहणं गुणभूतेऽपि सादृश्ये यथा स्यादित्येवमर्थम्। \`सदृशः सख्या ससखी'इत्यत्र हि सादृश्यवतः प्राधान्यम्। तेनाव्ययार्थप्राधान्याभावात् \`समृद्धा मद्राः सुमद्राः' इत्यत्रेवाव्ययीभावो न स्यात्।

 सम्पत्तिरनुरूप आत्मभावः। सब्रह्मगर्गाणां तेषामनुरूपो ब्रह्मभाव इत्यर्थः।

 साकल्ये-सतृणमभ्यवहरति। न किञ्चित्परित्यजतीत्यर्थः। न त्वत्र तृणभक्षणे तात्पर्यम्।

 अन्तवचने-साग्न्यधीते। अग्न्यादयः शब्दास्तदर्थे ग्रन्थे वर्तन्ते तदानीं परिगृहीतस्य प्रदेशस्याग्न्यादिरन्तो न तु ततः परेणाध्ययनं नास्तीति। अतः साकल्यात्पृथगन्तग्रहणम्। अग्नेरन्तत्वमिति षष्ठ्यन्तेनास्वपदविग्रहः। इह वचनशब्दोऽतिरिच्यते। तेन द्वन्द्वसाकल्यात्पृथगन्तग्रहणमाश्रित्य योगविभागफलीभूतम् \`अपदिशम्'इत्यादि सुसाधमिति तु निष्कर्षः।

 (अष्टाoसूo2-1-7)

 यथाऽसादृश्ये(अष्टाoसूo2-1-7)। पूर्वेम सिद्धे सादृश्यनिरासानाम्। यथेत्येतदसादृश्ये एव समस्यते न तु सादृश्ये इत्यर्थः। तेनेह न। यथा हरिस्तथा हरः। हरेरुपमानत्वं यथाशब्दो द्योतयति। तत्र सादृश्य इति वा यथार्थ इति वा पूर्वेण प्राप्तं निषिध्यते।

 (अष्टाoसूo2-1-8)

 यावदवधारणे(अष्टाoसूo2-1-8)। इयता परिच्छेदे वर्तमानं यावदित्येदव्ययं सुपा सह समस्यते सोऽव्ययीभावः। यावदमत्रं ब्राह्मणानामन्त्रयस्व। यावदित्यव्ययस्य नित्यसमासेऽपि तद्धितान्तेनानव्ययेन स्वपदविग्रहः। यावन्त्यमत्राणीति। अवधारणे किम्? यावद्दत्तं तादवद्भुक्तम्। कियद् भुक्तमिति नावधारयामीत्यर्थः।

 (अष्टाoसूo2-1-9)

 सुप्प्रतिना मात्रार्थे(अष्टाoसूo2-1-9)। मात्रा बिन्दुः स्तोकमित्यल्पपर्यायाः। मात्रार्थे वर्त्तमानेन प्रतिना सह सुबन्तं समस्यते सोऽव्ययीभाव-। शाकस्य लेशः शाकप्रति। सूपप्रति। मात्रार्थे किम्? वृक्षं प्रतिविद्योतते विद्युत्। सुप्ग्रहणमव्ययाधिकारनिवृत्त्यर्थम्। अन्यथा हि \`दोषामन्यमहः' \`दिवामन्या रात्रिः' इति वृत्तिविषये सत्त्वप्रधआनतादर्शनात्तादृशाव्ययान्येव मात्रार्थे प्रतिना समस्येरन्निति भावः।

 (अष्टाoसूo2-1-10)

 अक्षशलाकासेख्याः परिणा(अष्टाoसूo2-1-10)। एताः परिणा समस्यन्ते सोऽव्ययीभावः। द्यूतकारव्यवहारे चायं समास इष्यते। पञ्चिका नाम द्यूतं पञ्चभिरक्षैः शलाकाभिर्वा भवति। तत्र यदि सर्वे उत्तानाः पतन्त्यवाञ्चो वा तदा पातयिता जयत्यन्यथा तु जीयते। तत्र पराजय एवायं समासः। अक्षेण विपरीतं वृत्तं अक्षपरि। शलाका परि। एकपरि। द्विपरि। त्रिपरि। परमेण चतुः परि।

 पञ्चसु त्वेकरूपेषु जय एव भविष्यति।

 अक्षादयस्तृतीयान्ताः पूर्वोक्तस्य यथा न तत्॥

 किं तव व्यवहारे स्यादेकत्वेऽक्षशलाकयोः॥

 परमेणेत्यादेर्वृत्तिग्रन्थस्यायमर्थः। परमेण अतिशयेनान्यतः परं पञ्चपरीति न भवतीति यावत्। अस्योपपादनाय श्लोकः-पञ्चस्विति। एकरूपेष्विति। "पुमान् स्त्रिया"(अष्टाoसूo1-2-67)इत्येकशेषः। तृतीयान्ता इति। कर्तृत्वादिति भावः। पूर्वं परिभाषितस्य यथा एकरूपं वर्त्तनं सम्प्रति यदि तन्नेत्यर्थः। विपरीतवर्तने परिणा द्योत्ये समास इति यावत्। एकत्वे इति। अन्यथा \`राजपुरुषः' इत्यादाविवाभेदैकत्वमवगम्येत न तु शुद्धमेकत्वम्। प्रकरणादिना द्वित्वाद्यवगमे च प्रसज्येत्।

 भवद्गिरामवसरप्रदानाय वचांसि नः।

 इत्यादाविवेति भावः।

 (अष्टाoसूo2-1-11)

 विभाषा(अष्टाoसूo2-1-11)। अधिकारोऽयम्।

 (अष्टाoसूo2-1-12)

 अपपरिबहिरञ्चवः पञ्चम्या(अष्टाoसूo2-1-12)। एते पञ्चम्या वा समस्यन्ते सोऽव्ययीभावः। अपहरिं संसारः, अपहरेः। परिहरि, परिहरेः। बहिर्ग्रामम्, बहिर्ग्रामात्। प्राग्ग्रामम्। प्राग्ग्रामात्। इहापपरी परस्परसाहचर्याद्वर्जनार्थौ। तौ च कर्मप्रवचनीयौ "अपपरी वर्जने"(अष्टाoसूo1-4-88)इति। तद्योगे पञ्चम्यैव भाव्यम्-"पञ्चम्यपाङ्परिभिः"(अष्टाoसूo2-3-10)इति। अञ्चतिरप्यपपरिसाहचर्यादव्ययमेव गृह्यते तद्योगेऽप्यञ्चूत्तरपदलक्षणया पञ्चम्या भाव्यम्। इत्थंस्थिते पञ्चम्येति ज्ञापनार्थं बहिर्योगे षष्ठ्यर्थे पञ्चमी भवतीत्यस्य।

 (अष्टाoसूo2-1-13)

 आङ् मर्यादाभिविध्योः(अष्टाoसूo2-1-13)। एतयोराङ पञ्चम्यन्तेन वा समस्यते सोऽव्ययीभावः। आमुक्ति आमुक्तेर्वा संसारः। आबालं हरिभक्ति, आबालेभ्यः। इह मर्यादाभिविध्योरिति शक्यमकर्तुम्। कर्मप्रवचनीयेनैव ह्याङा योगे पञ्चमी विहिता। कर्मप्रवचनीयता च एतयोरेवार्थयोः "आङ् मर्यादावचने"(अष्टाoसूo1-4-89)इति। तत्र हि वचनग्रहणं मर्यादोक्तिमात्रे यथा स्यादित्येवमर्थम्। अस्तु वा तत्रैवाभिविधिग्रहणम्।

 (अष्टाoसूo2-1-14)

 लक्षणेनाभिप्रती आभिमुख्ये(अष्टाoसूo2-1-14)। अभिमुख्यद्योतकावभिप्रती। चिन्हवाचिना सह वा प्राग्वत्। अभ्यग्नि शलभाः पतन्ति। प्रत्यग्नि। अग्निमभि। अग्निं प्रतीति विग्रहः। "अभिरभागे"(अष्टाoसूo1-4-91) "लक्षणेत्थंभूत"(अष्टाoसूo1-4-92)इति चाभिप्रत्योः कर्मप्रवचनीयत्वाद् द्वितीया। इहाभिप्रती लक्ष्यलक्षणभावमाभिमुख्यं चेत्युभयं द्योतयतः। लक्षणेन किम्? स्रुघ्नं प्रतिगतः। स्रुघ्नादागतस्तभेव प्रतिनिवृत्त इत्यर्थः। अत्र स्रुघ्नः कमींभूतो न तु लक्षणम्। अभिप्रती किम्? येनाग्निस्तेन गतः। येन देशेनाग्निर्गतस्तेन गत इति प्रतीतेर्भवति गमनस्याग्निर्लक्षणम्। आभिमुख्यमप्यस्तीति येनतेनशब्दयोरग्निशब्देन सह समासः स्यात्। आभिमुख्यइति किम्? अभ्यङ्काः गावः प्रत्यङ्काः। अभिनवः प्रतिनवञ्चाङ्क आसामिति बहुव्रीहिः। अङ्कोऽत्र भवति गवां लक्षणम्। आभिमुख्यं तु नास्ति। नन्वव्ययार्थप्राधान्येऽव्ययीभाव इत्युत्सर्ग इत्युक्तम्। तत्कथमिह प्रसङ्ग? सत्यम्, इह प्रकरणे बहुव्रीहिविषयेऽप्यव्ययीभावो भवतीति ज्ञापनार्थमिदम्। तेन "सख्या वंश्येन"(अष्टाoसूo2-1-19)\`द्विमुनिव्याकरणम्' इत्यादि सिद्धम्।

 (अष्टाoसूo2-1-15)

 अनुर्यत्समया(अष्टाoसूo2-1-15)। यं पदार्थं समया तेन लक्षणभूतेनानुः समस्यते सोऽव्ययीभावः। सूत्रे तु यदिति समान्ये नपुंसकम्। अनुवनमशनिर्गतः। वनस्यानु। वनस्य समीपं गत इत्यर्थः। अनुरिति किम? वनं समया। यत्समयेति किम्? वृक्षमनु विद्योतते विद्युत्। "अव्ययं विभक्ति"(अष्टाoसूo2-1-6)इत्येव सिद्धे बिभाषार्थं सूत्रम्।

 (अष्टाoसूo2-1-16)

 यस्य चायामः(अष्टाoसूo2-1-16)। यस्यायामोऽनुना द्योत्यस्तेनलक्षणभूतेनानुः। समस्यते सोऽव्ययीभावः। आयामो दैर्घ्यम्। अनुगङ्गं वाराणसी। गङ्गाया अनु। इहायामोलक्षणत्त्वंचानुना द्योत्यते। लक्ष्यं तु समासार्थः। अत एव वारामस्या सामानाधिकरण्यम्, गङ्गाया यद्दैर्घ्यं तदुपलक्षितेत्यर्थात्। गङ्गा च दैर्घ्यद्वारोपलक्षणम्। तेन गङ्गादैर्घ्यसदृशैदर्घ्योपलक्षिता काशी उदीर्यतीति फलितोऽर्थः।

 (अष्टाoसूo2-1-17)

 तिष्ठद्‌गुप्रभृतीनि च(अष्टाoसूo2-1-17)। एतानि निपात्यन्ते। तिष्ठन्ति गावो यमिन् कालविशेषे स तिष्ठद्‌गु दोहनकालः। चकारएवकारार्थे। तेनैषां वृत्यन्तरं न भवति। \`परमतिष्ठद्‌गु' इत्यादि न भवतीत्यर्थः। कथं तर्हि-

 आतिष्ठद्‌गु जपन् सन्ध्यां पश्चिमामायतीगवम्।

 इति भट्टिरिति चेत्? अव्ययीभावविलक्षणं समासान्तरं व्यावर्त्यते। "आङ् मर्यादाभिविध्योः"(अष्टाoसूo2-1-13)इतीहाव्ययीभावस्तु भवत्येवेति जयमङ्गला। इदं च \`आयतीगवम्' इत्येतदनुरोधेनावश्यं वाच्यम्। \`अतिष्ठद्‌गु' इत्यत्र तु पृथक्‌पदत्वं पञ्चम्याश्च लुगित्यपि सुवचम्। \`अतिष्ठद्‌गु' इत्यत्र तु पृथक्‌पदत्वं पञ्चम्याश्च लुगित्यपि सुवचम्। "नाव्ययीभावादतः"(अष्टाoसूo2-4-83)इति निषेधादम्‌त्वपञ्चम्या इत्युक्तेश्चायतीगवादिति केचित्पेठुः। खलेप्वादिनि प्रथमान्तानि। प्रातिपदिकार्थमात्रे एषां प्रयोगो नान्यत्रेत्यर्थः। तिष्ठद्‌गु। वहद्‌गु। शत्रादेशो निपातनात्। "गोस्त्रियोः"(अष्टाoसूo1-2-48)इति हस्वः। आयतीगवम्। इह शत्रादेशः पुंवद्भावाभावः समासान्तश्च निपात्यते। खलेयवम्। खलेबुसम्। सप्तम्या अलुक्। लूनं यवम्। लूनमानयवम्। लूयमानबुसम्। संह्रियमाणबुसम्। एते कालशब्दाः। समभूमि। समपदाति। समत्वं भूमेरिति पूर्वपदार्थप्राधान्येऽव्ययीभावः। समम्भूमि समम्पदातीति पाठान्तरम्। तत्र पूर्वपदस्य मुमागमः। सम्भूमि सम्पदातीत्यपरः। पाठः। तत्र समस्यान्तलोपः। संशब्देन वा समासः। सुषमम्। विषमम्। दुःषमम्। निःषमम्। अपसमम्। आयतीसमा। आयतीसमम्। शत्रादेशः पूर्ववत्। पुंवद्भावाभावश्च। समा संवत्सरः। एवं पापसमम्। पुण्यसमम्। प्राह्णम्। प्रमृगम्। प्रस्थम्। प्रदक्षिणम्। एषु चतुर्षु प्रगतत्वमन्ह इत्यादिविग्रहः। सङ्गतत्वं प्रति गतस्य सम्प्रति, विपरीतमसम्प्रति। "इच् कर्मव्यतिहारे"(अष्टाoसूo5-4-127)। दण्डादण्डि। अयमेव द्विदण्डाष्वपि विधीयते इति तत्राप्यव्ययीभावत्वं बोध्यम्।

 (अष्टाoसूo2-1-18)

 पारेमध्ये षष्ठ्या वा(अष्टाoसूo2-1-18)। पारमध्यशब्दौ षष्ठ्यन्तेन सह वा समस्येते सोऽव्ययीभावः। एदन्तत्वं चानयोर्निपात्यते। पक्षे षष्ठीतत्पुरुषः। महाविभाषया ह्येकार्थीभावस्य पाक्षिकतामात्रं लभ्यते। सति त्वेकार्थीभावेऽव्ययीभावस्तत्पुरुषं बाधेत। अतः पाक्षिकं तत्पुरुषं लब्धुमिह पुनर्वाग्रहणम् \`व्यपेक्षां सामर्थ्यमेके' इति पक्षे तु यत्रोत्सर्गापवादं महाविभाषया विकल्प्यते तत्रापवादेन मुक्ते उत्सर्गो न प्रवर्तते इति ज्ञापनायेदम्। एवम् "उदश्वितोऽन्यतरस्याम्'(अष्टाoसूo4-2-19)इत्यपि। तेन पूर्वं कार्यस्येत्येकदेशिसमासेन युक्ते षष्ठीसमासो न भवति। दक्षस्यापत्यं दाक्षिरितीञा युक्तेऽण् न भवति किं तूभयत्र वाक्यमेव। एकारान्तत्वनिपातनं तु यत्र सप्तम्यर्थो न सम्भवति तदर्थम्। पारेगङ्गात् मध्येगङ्गादानयेति यथा। सप्तम्यर्थसम्भवे तु "तत्पुरुषे कृति बहुलम्"(अष्टाoसूo6-3-14)इति बहुलग्रहणादलुक्यपि सिद्धम्।

 (अष्टाoसूo2-1-19)

 संख्या वंश्यन(अष्टाoसूo2-1-19)। वंशो द्विधा-विद्यया-जन्मना च तत्र भवो वंश्यः। तद्वाचिना सह संख्या वा समस्यते सोऽव्ययीभावः। द्वौ मुनी पाणिनिकात्यायनौ वंश्यौ द्बिमुनि। व्याकरणस्य त्रिमिनि। जन्मना यथा-एकविंशति भारद्वाजम्। कथं तर्हिं त्रिमुनि व्यकरणमिति सामानाधिकरण्यमिति चेत्? विद्यया सह तद्वतामभेदोपचारादिति वृत्तिकाराः। "लक्षणेनाभिप्रवी'(अष्टाoसूo2-1-14)इति सूत्रे आभिमुख्यग्रहणादेव तत्सिद्धमिति तु प्रागेवोक्तम्।

 (अष्टाoसूo2-1-20)

 नदीभिश्च(अष्टाoसूo2-1-20)। नदीभिः संख्या प्राग्वत्। समाहारे चायमिष्यते। सप्तगङ्गम्। द्वियमुनम्। स्वरूपस्य साञ्ज्ञा। नद्याश्च नेह ग्रहणम्, बहुवचननिर्द्देशात्।

 (अष्टाoसूo2-1-21)

 अन्यपदार्थे च सञ्ज्ञायाम्(अष्टाoसूo2-1-21)। अन्यपदार्थे विद्यमानं सुबन्तं नदीभिः सह नित्यं समस्यते सञ्ज्ञायां सोऽव्ययीभावः। विभाषाधिकारेऽपि वाक्येन सञ्ज्ञानवगमादिह नित्यसमासतेति वृत्तिः। शाकलसूत्रे कैयटस्वरसोऽप्येवम्। न चैवं न्यायसाम्याद्बहुव्रीहेरपि नित्यतापत्तिः, \`चित्रा यष्टीः प्रवेश'इत्यत्र वाक्येऽपि यष्टिधरप्रतीतेरिति दिक्। उन्मत्तगङ्गं नाम देशः। लोहितगङ्गम्। तूष्णींगङ्गम्। शनैर्गङ्गम्। अन्यपदार्थे किम्? कृष्णवेणी। सञ्ज्ञायां किम्? शीघ्रगङ्गे देशः।

 (अष्टाoसूo2-1-22)

 तत्पुरुषः(अष्टाoसूo2-1-22)। अधिकारोऽयं प्राग्बहुव्रीहेः।

 (अष्टाoसूo2-1-23)

 द्विगुश्च।(अष्टाoसूo2-1-23)। द्विगुरपि तत्पुरुषसञ्ज्ञः स्यात्। संख्यापूर्वो द्विगुश्चेति चकारपाठमात्रेण सञ्ज्ञासमावेशसिद्धेरिदं सुत्रं व्यर्थम्। द्विगोस्तत्पुरुषत्वे टजचौ प्रयोजनम्। पञ्चराजम्। "राजाहःसखिभ्यः"(अष्टाoसूo5-4-91)इति टच्। उत्तरपदस्यानकारान्तत्वात् स्त्रीत्वाभावः। समासार्थोत्तरपदान्ताः समासान्ता इति पक्षे तु पात्रादित्वं बोध्यम्। वृत्तौ तु \`पञ्चराजी' इति क्वाचित्कोऽपपाठः। द्व्यहः। "अह्नष्टखोरेव"(अष्टाoसूo6-4-145)इति टिलोप-। "रात्राह्नाहाः पुंसि"(अष्टाoसूo2-4-29)पञ्चगवम्। "गोरतद्धितलुकि"(अष्टाoसूo5-4-12)इति टच्। प्राग्वत् स्त्रीत्वाबावः। "तत्पुरुषस्याङ्गुलेः संख्याव्ययादेः"(अष्टाoसूo5-4-56)इत्यच्।

 (अष्टाoसूo2-1-24)

 द्वितीयाश्रितातीतपतितगतात्यस्तप्राप्तापन्नैः(अष्टाoसूo2-1-24)। द्वीतीयान्तं श्रितादिप्रकृतिकैः सुबन्तैः सह समस्यते स तत्पुरुषः। कृष्णं श्रितः कृष्णश्रितः। दुःखमतीतो दुःखातीतः। कूपपतितः। अत एव निपानादिट्। अन्यथा "तनिपति"(काoवाo)इति विकल्पतेट् कत्वाद् "यस्य विभाषा"(अष्टाoसूo7-2-15)इति निषेधः स्यात्। यद्वा, कृतीप्रभृतीनां "सेसिचि"(अष्टाoसूo7-2-57)इत्यादिनेड्‌विकल्पान्निष्ठायामनिट्‌कत्वे सिद्धे इदित्करणं "यस्य विभाषा"(अष्टाoसूo7-2-15)इत्यस्यानित्यतां ज्ञापयति। अत एव \`धावितमिभराजधिया' इत्यादि सिध्यति। ग्रामगतः। तुहिनात्यस्तः। सुखप्राप्तः। सुखापन्नः। इह श्रितादिषु गत्यर्थत्वात्कर्त्तरि क्तः। अत्यासो व्यतिक्रमो गतिविशेष एव। प्राप्तिरपीह गतिरेव न तु फलम्। एवमापत्तिरपि। यद्वा, श्रित इत्यादावादिकर्मणि क्तः।

 स्यादेतत्। कर्मणि क्तान्तेन सह तृतीयार्थे बहुव्रीहिणाऽपि कृष्णश्रितादिरूपसिद्धौ किमनेन सूत्रेण? कृष्णकर्मकश्रयणकर्तेति बोधस्योभयत्राविशेषात्। ननु "कर्मणि क्तः" इति पक्षे प्रत्ययार्थः कर्म श्रयणं प्रतिविशेष्यं स्यादिति चेत्? न, विशेषणविशेष्यभावव्यत्यासेनैव बहुव्रीहिस्थले एकार्थीभावोऽवश्याभ्युपेय इत्यकथितसूत्रएवोक्तत्वात्, एतत्सूत्रे भाष्ये तथैवोक्तत्वाच्च। न च स्वरे भेदः। तत्पुरुषेऽपि हि श्रितपतितगतेभ्यः पूर्वपदं प्रकृतिस्वरं भवति। "अहीने द्वितीया"(अष्टाoसूo6-2-47)इति वचनात्। अतीतादिभिस्तु स्वरसिद्धये विधीयतां तत्पुरुषः। तथाहि, तैस्तत्पुरुषे थाथादिस्वरेम भाव्यम्, न त्वहीनस्वरेण; अतीतात्यस्तयोरहीन इति निषेधात्। प्राप्तापन्नयोस्त्वहीने द्वितीयानुपसर्ग इति वचनात्। बहुब्रीहौ तु पूर्वपदप्रकृतिस्वरेम भाव्यमिति। तस्माच्छ्रितपतितगतैः समासो न विधेयः। एवञ्च "अहीने द्वितीया"(अष्टाoसूo7-2-47)इति सूत्रमपि मास्त्विति महदेव लाघवम्। नन्वेवं जात्यादिभ्यः परेषु श्रितादिषु स्वरे दोषः स्यादेव "जातिकालसुखादिभ्योनाच्छादनात् क्तोकृतमितप्रतिपन्नाः"(अष्टाoसूo6-2-17)इत्यन्तोदात्तप्रसङ्गात्। तत्पुरुषारम्भपक्षे हि बहुव्रीहेरन्तोदात्तता तत्पुरुषस्य पूर्वपदप्रकृतिस्वरश्चेति द्वैस्वर्यं सिद्ध्यति। प्रत्याख्यानपक्षे त्वन्तोदात्त एवेति वैषम्यादिति चेत्? न, बहुव्रीहावेव द्वैस्वर्यस्य सुसाधत्वात्। तथाहि, "वा जाते"(अष्टाoसूo6-2-171)इत्यत्र वाजातश्रितपतितगतेष्विति वक्तव्यम्। न चैवं लाघवे विशेषो नेति वाच्यम् "अहिने द्वितीया"(अष्टाoसूo7-2-47)इत्यस्यानारम्भेण लाघवस्य स्पष्टत्वात्।

 एतावांस्तु विशेषः-तव समासद्वये द्वैस्वर्यं मम तु बहुव्रीहिणैव द्वैस्वर्यमिति। अत्राहुः। बहुव्रीहिणा \`कृष्णश्रितः' इत्यादि न सिध्यति 'निष्ठा"(अष्टाoसूo2-2-36)इति पूर्वनिपातप्रसङ्गात्। जातिकालसुखादिभ्यो हि निष्ठायाः परनिपात उपसंख्यातो न तु जात्यादिभ्योऽन्यत्रापि। किञ्च जात्यादावपि रूपं भिद्येत्, पूर्वपदप्रकृतिस्वरपक्षेऽपि पाक्षिकशैषिककप्प्रसङ्गात्। त्वया बहुव्रीहावेव द्वैस्वर्यस्य सूत्रितत्वात्। सिद्धान्ते तु तत्पुरुषे "अहीने द्वितीया"(अष्टाoसूo7-2-47)इति स्वरोऽस्ति न तु कप्। बहुव्रीहौ तु कबस्ति न तु पूर्वपदस्वरः। तथा चोक्तस्वरकपौ न क्वापि समाविशतः। तस्माद्यथान्यासमेवास्तु। गौरवं च प्रामाणिकमिति स्थितम्।

 गमिगाम्यादीनामुपसंख्यानम्। ग्रामं गमी ग्रामगमी। "गमेरिनिः"(उoसूo4-54)इत्यौणादिक इनिः। स च भविष्यत्काले "भविष्यति गम्यादयः"(अष्टाoसूo3-3-3)इत्युक्तेः। यस्तु "आङि च णित्"(उoसूo4-55)इतीनिः, सोऽपि गम्यादिपाठाद्भविष्यति। णित्त्वाद्वृद्धिः। आगामी। बाहुलकात्केवलादपि। तेन गामीति माधवः। ग्रामं गामी ग्रामगामी। "अकेनोर्भविष्यदाधमर्ण्ययोः"(अष्टाoसूo2-3-70)इति कृद्योगलक्षणषष्ठीनिषेधात् कर्मणि द्वितीया। केचित्तु आवश्यके णिनिः। अभविष्यदर्थत्वेऽपि "गत्यर्थकर्मणि"(अष्टाoसूo2-3-12)इत्यत्र द्वितीयाग्रहणमपवादविषयेऽपि विधानार्थमिति कृत्प्रयोगेऽपि द्वितीयैवेत्याहुः। तत्तु भाष्यविरुद्धम्, भाष्ये गत्यर्थसूत्रस्य प्रत्याख्याततया कृद्योगे षष्ठ्या एव स्वीकारात्। एतेन-

 तथाविदूराद्रिरदूरताङ्मी यथा स गामी तव कोलिशैलताम्।

 इति श्रीहर्षप्रयोगो व्याख्यातः। अन्नं बुभुक्षुरन्नबुभुक्षुरित्यादि।

 (अष्टाoसूo2-1-25)

 स्वयं क्तेन(अष्टाoसूo2-1-25)। स्वयमित्येतत्सुबन्तं क्तान्तप्रकृतिकेन सुबन्तेन समस्यते स तत्पुरुषः। ऐकपद्यं समासप्रयोजनम्। तेन- "आमएकान्तरम्"(अष्टाoसूo8-1-55)इति निघातनिषेधः स्वायंकृतिरिति तद्धितश्च सिध्यति। द्वितीयाग्रहणं तूत्तरार्थतयाऽनुवृत्तमपि नेह सम्बध्यते, स्वयमित्यस्यात्मनेत्यर्थकस्य कर्त्रर्थकतया द्वितीयान्तत्वानुपपत्तेः।

 (अष्टाoसूo2-1-26)

 खट्वा क्षेपे(अष्टाoसूo2-1-26)। खट्वाप्रकृतिकं द्वितीयान्तं क्तान्तप्रकृतिकेन सुबन्तेन समस्यते निन्दायाम्। खट्वारूढो जाल्मः। "जल्मोऽसमीक्ष्यकारी स्यात्"(अoकोo3-1-17)इत्यमरः। वेदं व्रतानि च समाप्य समावृतेनाहि खट्वाऽऽरोञव्या। ब्रह्मचर्यएव भूमिशयनार्होऽपि यः खट्वामारोहति स जाल्मः। रुढश्चायम्। तेन खट्वामारोहतु मा वा निषिद्धानुष्ठानपरः सर्वोऽपि खट्वारूढ उच्यते। अत एव विभाषांधिकारेऽपि नित्यसमासोऽयम्। न हि वाक्येन निन्दा गम्यते इति वृत्तिकृतः।

 (अष्टाoसूo2-1-27)

 सामि(अष्टाoसूo2-1-27)। सामीत्येतदव्ययमर्द्धशब्दपर्यायः। तस्यासत्ववाचित्वाद् द्वितीयया नास्ति सम्बन्धः। तत्सुबन्तं क्तान्तेन वा समस्यते स तत्पुरुषः। सामिकृतम्।

 (अष्टाoसूo2-1-28)

 कालाः(अष्टाoसूo2-1-28)। कालवाचिनो द्वितीयान्ताः क्तेन सह प्राग्वत्। अनत्यन्तसंयोगार्थं वचनम्। मासप्रमितः प्रतिपच्चन्द्रः। "माङ्माने"(दिoआo1142)आदिकर्मणि। कर्तरि क्तः। मासं परिच्छेतुमारब्धवानित्यर्थः। इह प्रतिपच्चन्द्रेण नास्त्यत्यन्तसंयोगः।

 (अष्टाoसूo2-1-29)

 अत्यन्तसंयोगे च(अष्टाoसूo2-1-29)। अक्तान्तार्थं वचनम्। कालवाचिनः शब्दाः द्वितीयान्ताः अत्यन्तसंयोगे सुपा सह प्राग्वत्। मुहूर्तं सुखं मुहूर्तसुखम्। मुहूर्तव्यापीत्यर्थः। "कालाध्वनोरत्यन्तसंयोगे"(अष्टाoसूo2-3-5)इति द्वितीया।

 (अष्टाoसूo2-1-30)

 तृतीया तत्कृतार्थेन गुणवचनेन(अष्टाoसूo2-1-30)। तत्कृतेति पृथक् लुप्ततृतीयाकम्। तृतीयान्तं तृतीयान्तार्थकृतगुणवचनेन अर्थशब्देन च सह समस्यते स तत्पुरुषः। तच्छब्देन तृतीयान्तपरामर्शिना तदर्थो लक्ष्यते। तदर्थकृत्वं च गुमवचनस्यार्थद्वारकं विशेषणम्। तथाच तृतीयान्तार्थकृतो यो गुमस्तद्ववचनेति फलितोऽर्थः। शङ्कुलया खण्डः। शङ्कुलाखण्डः। किरिणा काणः किरिकाणः। "खडि भेदने"(चुoउo1581)"कण निमीलने"(चुoउo1715)आभ्यां घञि व्युत्पादितावेतौ क्रियारूपापन्ने गुणे वर्तित्वा पश्चान्मतुब्लोपादबेदोपचाराद्वा तद्वति द्रव्ये वर्त्तेते इति गुणवचनौ भवतः। धान्येनार्थो धान्यार्थ-। अर्थ्यते इत्यर्थः, प्रयोजनम्। अर्थनं वा अर्थः, प्रार्थना। अभिलाषः। सर्वत्र करणेतृतीयायाः समासः। तत् कृतेनेति किम्? अक्ष्णा काणः। किञ्च यत्र शङ्कुलाखण्डादौ पूर्वोत्तरपदार्थयोः क्रियाकारकभावः सम्बन्धस्तत्र चरितार्थं वचनम्। यथा \`दध्ना भुङ्क्ते पटुः' इत्यादौ न भवति, असामर्थ्यात्। तथेहापि न स्यात्-\`दध्नापटुः' \`कुङ्कुमेन लोहितं मुखम्' इति। इह हि गम्यमानया करोतिक्रियया करणस्य सम्बन्धः। तस्माद्यत्रोत्तरपदे क्रिया न गम्यते तत्रापि तत्कृतत्वे सति यथा स्यात् भोजनादिद्वारके सामर्थ्ये मा भूदिति तत्कृतग्रहणम्। गुणवचनेनेति किम्? गोभिर्वपावान्। गोसम्बन्धिदध्यादिभोजनाद्देवदत्तस्य वपावत्त्वं पविरत्वमित्यस्ति तत्कृतत्वं न त्वसो गुमवचनः। वचनग्रहणं किम्? यावता अर्थेन समासासम्भवात्तद्वाची ग्रहीष्यते। अत्राहुः, गुणमुक्तवान् गुणवचनः। "कृत्यल्युटो बहुलम्"(अष्टाoसूo3-3-113)इति भूते कर्तरि ल्युट्। गुणमुक्तवता सम्प्रति गुणोपसर्जनद्रव्यवाचिनेत्यर्थः। तेन \`घृतेन पाटवम्' इति गुणमात्रनिष्ठेन न भवतीति। गुणश्चात्र "सत्त्वे निविशतेऽपौति" इति वक्ष्यमाणो गृह्यते।

 (अष्टाoसूo2-1-31)

 पूर्वसदृशसमोनार्थकलहनिपुणमिश्रश्लक्ष्णैः(अष्टाoसूo2-1-31)। एतैः सह तृतीयान्तं प्राग्वत्। अस्मादेव वचनात्पूर्वादियोगे तृतीया हेतौ वा द्रष्टव्या। मासेन पूर्वः मासपूर्वः। मात्रा सदृशः मातृसदृशः। मातृसमः। इह समसदृशाभ्यां योगे "लुल्यार्थैः"(अष्टाoसूo2-3-62)इति तृतीया।

 स्यादेतत्। तुल्यार्थयोगे पक्षे षष्ठ्यप्यस्ति। ततः षष्ठीसमासेनैव सिद्धे किमिह सदृशग्रहणेन। न च "तत्पुरुषे तुल्यार्थतृतीया"(अष्टाoसूo6-2-2)इति पूर्वपदप्रकृतिस्वरार्थं तत् "सदृशप्रतिरूपयोः सादृश्ये'(अष्टाoसूo6-2-11)इति, तत् सिद्धेः। न च तत्र सदृशग्रहणमेव मास्त्विति वाच्यम्, षष्ठीसमासपक्षे अन्तोदात्तत्वं वारयितुं तत्स्वीकारावश्यम्भावात्। न चानभिधानात्षष्ठीसमास एव मास्त्विति वाच्यम्, दास्याः सदृश इति रूपासिद्धिप्रसङ्गात्। इह हि 'षष्ठ्या आक्रोसे"(अष्टाoसूo6-3-21)इत्यलुक्समासः स्वीकृतो भाष्ये। नन्वेवमपि हेतुतृतीयान्तेन समासार्थं प्रकृते सदृशग्रहणमस्तु-विद्यया हेतुना सदृशो विद्यासदृश इति। नह्यत्र "तुल्यार्थैः"(अष्टाoसूo2-3-62)इति षष्ठी लभ्यते, प्रतियोगिन्येव तद्विधानादिति चेत्? न, तत्कृतत्वात्पूर्वेणैव सिद्धेः। यो हि विद्यया सदृशः तस्य विद्याकृतं सादृश्यमस्तीति। सत्यम्, प्रत्याख्यातमेवेदं षष्ठे वार्तिककृता। ऊनार्थे-माषोनं कार्षापणम्। माषविकलम्। पूर्वसूत्रे अर्थशब्देन समासस्य साधितत्वादिह अर्थग्रहणमभिधेयनिर्द्देशार्थम्। तच्च ऊनशब्देनैव सम्बध्यते न तु पूर्वादिभिः। अत एव समसदृशौ पृथगुपात्तौ। वाक्कलहः। आचारनिपुणः। गुडमिश्रिः। आचारश्लक्ष्णः।

 मिश्रग्रहणे सोपसर्गस्यापि ग्रहणम्। गुडसंमि श्रा धानाः। "मिश्रं चानुपसर्गमसन्धौ"(अष्टाoसूo6-2-154)इत्यत्र अनुपसर्गग्रहणाज्ज्ञापकादेतत् सिद्धम्।

 अवरस्योपसंख्यानम्। मासेनावरो मासावरः।

 (अष्टाoसूo2-1-32)

 कर्तृकरणे कृता बहुलम्(अष्टाoसूo2-1-32)। कर्तरि करणे च तृतीया कृदन्तेन सह बहुलं प्राग्वत्। हरिणा त्रातो हरित्रातः। नखैर्भिन्नो नखभिन्नः। कृद्ग्रहणे गतिपूर्वस्यापि ग्रहणान्नखनिर्मिन्नः। कर्तृकरणे किम्? भिक्षाभिरुषितः। हेतावियं तृतीया। बहुलग्रहणाच्छतृशानच्‌क्तवतुप्रभृतिभिर्न। हस्तेन-कुर्वन्, भुञ्जानः, कृतवान्वा। क्वचिद्विभक्त्यन्तरमपि समस्यते बहुलग्रहणादेव। पादहारकः। ह्रियते इति हारकः। बाहुलकात्कर्मणि ण्वुल्। पादाभ्यामित्यपादानपञ्चम्यन्तस्य समासः। गलेचोपकः "चुप मन्दायां गतौ"(भ्वाoपo4-3)हेतुमण्णिजन्तात्कर्तरि ण्वुल्। गलेचोपकः। "अमूर्धमस्तककात्"(अष्टाoसूo6-3-18)इत्यलुक्। कृतेति किम्? काष्ठैः पचतितराम्।

 (अष्टाoसूo2-1-33)

 कृत्यैरधिकार्थवचने(अष्टाoसूo2-1-33)। स्तुतिनिन्दाफलकमर्थवादवचनमधिकार्थवचनम्। तत्र कर्तरि करणे च तृतीया कृत्यैः सह प्राग्वत्। पूर्वसुत्रस्यैव प्रपञ्चोऽयम्। काकपेया नदी। शक्यार्थे कृत्यः। पूर्णतोयत्वात्तटस्थैरपि पातुं शक्येति स्तुतिः। काकैरप्येषा पातुं शक्या। अल्पतोयत्वादिति निन्दा वा।

 (अष्टाoसूo2-1-2-34)

 अन्नेन व्यञ्जनम्(अष्टाoसूo2-1-34)। संस्कारद्रव्यं संस्कार्येण सह प्राग्वत्। दध्ना उपसिक्त ओदनो दध्योदनः। इह वृत्तावृपसेकक्रियाऽन्तर्भवति स्वभावात्। अतो नासामर्थ्यम्। न च कारकाणां परस्परमसम्बन्धेऽपि वचनसामर्थ्यादसमर्थसमास एवात्रास्तु इति वाच्यम् \`किन्दध्ना? ओदनो भुज्यताम्' इत्यादावतिप्रसङ्गात्।

 (अष्टाoसूo2-1-35)

 भक्ष्येण मिश्रीकरणम्(अष्टाoसूo2-1-35)। खरविशदमभ्यवहार्थं भक्ष्यम्। खरं कठिनम्। विशदं विभक्तावयवम्। यत्प्रत्ययान्तस्य परजन्तस्य च भक्षयतेस्तत्रैव प्रयोगात्। \`अब्भक्षः' इत्यादौ तु नोक्तप्रत्ययान्तः किन्तु कर्मण्यणन्तः। तत्र गौण एवेत्यन्ये। भक्ष्येण सह मिश्रीकरणं प्राग्वत्। गुडेन मिश्रा धाना गुडधानाः। इह वृत्तौ मिश्रणक्रियान्तर्भावो बोध्यः।

 (अष्टाoसूo2-1-36)

 चतुर्थी तदर्थार्थबलिहितसुखरक्षितैः(अष्टाoसूo2-1-36)। चतुर्थ्यन्तार्थाय यत्तद्वाचिना अर्थशब्दादिभिश्च चतुर्त्यन्तं समस्यते स तत्पुरुषः। तदर्थेन प्रकृतिविकृतिभाव एव समास इष्यते बलिरक्षितग्रहणाज्ज्ञापकात्। हितसुखग्रहणं तु न ज्ञापकम्। हितयोगे चतुर्थी वक्तव्या। "चतुर्थी चाशिषि"(अष्टाoसूo2-3-73)इति अदादर्थ्येऽपि चतुर्थीसम्भवात्। यूपाय दारु युपदारु। कुण्डलहिरण्यम्। नेह-रन्धनाय स्थाली। कथं तर्हि अश्वघासः, हस्तिविधेजिबिधा? अत्र विशेषः अत्र भाष्यम्-अश्वघासादयः षष्ठीसमासा इति।

 स्यादेतत्। चतुर्थीसमास एव तर्ह्यस्तु। न चैवं 'चतुर्थी तदर्थ"(अष्टाoसूo2-1-36)इति पूर्वपदप्रकृतिस्वरप्रसङ्गः। प्रकृतिविकारभावे एतत्प्रवृत्तेः। अन्यथा \`गोरक्षितम्' इत्यत्र "चतुर्थीतदर्थः"(अष्टाoसूo2-1-36)इत्येव सिद्धे "क्ते च"(अष्टाoसूीo6-2-45)इति व्यर्थं स्यात्। न च हीनार्थं तत् \`गोहितम्' इत्यत्र तादर्थ्याभावादिति वाच्यम् हिते चेति वक्तव्ये "क्तेच" इति सामान्यवचनस्य ज्ञापकत्वात्। अत एव \`कुबेरबलि' इत्यादौ प्रकृतिविकृतिभावाभावात् न पूर्वपदप्रकृतिस्वरः किन्तु समासान्तोदात्तत्वमेवेति सिद्धान्तः। \`रन्धनाय स्थाली' इत्यादौ तु यदि षष्ठीसमास इष्टः तर्हि चतुर्थीसमास एवेष्यतां यथा गोग्रास-, लीलाम्बुजं, क्रीडासरः, वासभवनं, नाट्यशालेति।

 यदि तु रन्धनस्थाल्यादौ षष्ठीसमासस्यानभिधानं तर्हि चतुर्थीसमासस्यापि तदस्तु। एवञ्च बलिरक्षितग्रहणमपि व्यर्थं, ज्ञाप्याभावात्। किञ्च यूपदार्वादावपि षष्ठीसमाससम्भवात्सूत्रमेवेदं मास्तु। "चतुर्थी तदर्थ"(अष्टाoसूo2-1-36)इत्येतत्तु "षष्ठी तदर्थ" इति क्रियतां ज्ञापकाच्च स्वरस्य व्यवस्था भविष्यति।

 अत्राहुः। हितशब्देन तावत् षष्ठीसमासो न सम्भवति, तद्योगे चतुर्थ्या नित्यत्वादिति चतुर्थीसमास एव वक्तव्यः। ततश्च क्तेचेत्यत्रापि चतुर्थीग्रहणं कर्तव्यं \`गोहितम्' इत्याद्यर्थम्। एवञ्च \`गोरक्षितम्' इत्यत्र न स्यात्, चतुर्थ्या असम्भवात्। षष्ठीतदर्थ इत्यस्य चाप्रसङ्गः, प्रकृतिविकृतिभावात्। अतो रक्षितेनापि चतुर्थीसमास एव विधेयः। अर्थशब्देनापि योगे तादर्थ्यसम्बन्धस्य नियमेन प्रतीयमानत्वाच्चतुर्थ्या भवितव्यमिति तेनापि चतुर्थीसमास एव वक्तव्यः। तथा बलिसुखग्रहणमपि कर्त्तव्यम्। तादर्थ्यस्य समासान्नियतप्रतीतिर्यथा स्यादित्येवमर्थम्। तस्मादारब्धव्यमेवेदं सूत्रम्। प्रकृतिविकारभाव एवेत्यस्य प्रयोजनं तु चिन्त्यमिति।

 अत्रेदं वक्तव्यम् तादर्थ्यस्य भानं द्विधा-सम्बन्धत्वन तद्व्याप्यतादर्थ्यत्वाख्यविशेषरूपेण चेति। तच्चाश्वानां घासोऽश्वेभ्यो घास इति वाक्ये तावद्वयवस्थितम्। तत्राद्ये समासः, द्वितीये तु नेष्यतइति भाष्यवार्तिकादिप्रामाण्येन निर्णीयते। यथा "न माषाणामश्नीयात्" इत्यादौ सम्बन्धसामान्ये षष्ठी। कर्मत्वरूपविशेषे तु द्वितीया यथा क \`प्रदीयतान्दाशारथाय मैथिली' इत्यत्र सम्बन्धिसामान्येऽण। अपत्यरूपतद्विशेषे तु इञेव। यथा वा "अभून्नृपो विबुधसखः" इत्यादौ भूतसामान्यविवक्षायां लुङ्। अनद्यतनत्वविवक्षायां तु लङेवेति। अत एव "आतोऽनुपसर्गे कः"(अष्टाoसूo3-2-3)इति सूत्रे जीवद्वंश्यत्वरूपविशेषाविवक्षायां "प्रोवाच भगवान्कात्यः" इति प्रयुक्तं भाष्ये। अत एत "कृतलब्धक्रीतकुशलाः"(अष्टाoसूo4-3-38)इत्यत्र जातलब्धाभ्यां कृतक्रीतयोर्न गतार्थता प्रकारभेदादिति चतुर्थे वृत्तिकारः। त्वयापि तत्र तथैवोपपादयिष्यते। तत्र भव इत्येव सिद्धे "प्रायभवः"(अष्टाoसूo4-3-39)"सोऽस्य निवासः"(अष्टाoसूo4-3-89)इति सूत्रयोरप्येषैव गतिः। तथाच प्रयोजने स्पष्टे कथञ्चिन्त्यतां ब्रूषे। ननु \`अश्वघासः' इत्यादावपि प्रकारणाद्विशेषाध्यवसायो भवत्येवेति चेत्? सत्यम्, न तु तत्र विशेषप्रकारको बोधः, लुप्तं स्मृतं बोधकमिति मते स्मृतपष्ठ्या सम्बन्धत्वप्रकारको बोधः, लुप्तं स्मृतं बोधकमिति मते स्मृतषष्ठ्या सम्बन्धत्वप्रकारकबोधस्यैव जननात्। यः शिष्यते स लुप्यमानार्थाभिधायीति सिद्धान्तरीत्यापि चतुर्थीलोपाभावेन विशेषप्रकारकबोधे असामर्थ्यात्। अतएवार्थप्रकरणाद्यभिज्ञस्यापि दाशरथशब्दान्नापत्यत्वप्रकारिका धीः किन्तु सम्बन्धित्वप्रकारिकैवेत्यादिशाब्दान्यायविदां स्पष्टम्। अत एवाहुः-"भेद्यभेदकसम्बन्धोपाधिभेदनियन्त्रितम्। साधुत्वम्" इति। तस्मादश्वाश्वशब्दयोरिव स्वविशयादन्यत्रासाधुता क्वचित्साधुतया न विरुध्यते इत्यवधेयम्। एवं स्थिते बलिरक्षितादिग्रहणं ज्ञापकमित्यादि प्रागुक्तमेव सम्यक्। यत्तु तादर्थ्यस्य समासान्नियमेन प्रतीत्यर्थं बलिसुखग्रहणमित्युक्तम्। तदपिन, तत्रापि पाक्षिकषष्ठीसमासस्य दुर्वारतया नियतप्रतीततादर्थ्येन चतुर्थीविभक्तिराक्षिप्यते "तस्मै हितम्"(अष्टाoसूo2-1-5)इत्यतो वाऽनुवृत्त्य सिद्धेः, पूर्वपक्षावसरे त्वयैव तथोक्तत्वाच्चेति दिक्।

 अथेन नित्यसमासो विशेष्यलिङ्गता चेति वक्तव्यम्। द्विजायायं द्विजार्थः सूपः। द्विजार्था यवागूः। द्विजार्थं पयः। तत्र नित्यत्वं न्यासकिद्धम्। चतुर्थ्या तादर्थ्यस्योक्तत्वादर्थशब्देन विग्रहो न भविष्यति परवल्लिङ्गतां बाधितुं विशेष्यलिङ्गतामात्रं वाच्यम्।

 स्यादेतत्। "तदर्थं विकृतेः प्रकृतौ"(अष्टाoसूo5-1-12)इत्यत्र तदर्थसमर्थमिति सूत्रं क्रियताम्। तादर्थ्येन चतुर्थीविभक्तिराक्षिप्यते। "तस्मै हितम्'(अष्टाoसूo2-1-5)इत्यतो वानुवर्तते। चतुर्थीसमर्थात्तदर्थेऽभिधेये सर्थप्‌स्यात्। "आदिर्ञिटुडवः"(अष्टाoसूo1-3-5)"षः प्रत्ययस्य"(अष्टाoसूo1-3-6)इति द्विषकारकनिर्द्देशात्सकारस्येत्संज्ञा। "सिति च"(अष्टाoसूo1-4-16)इति पदत्वम्। पित्त्वादनुदात्तः। राजार्थः। गवार्थः। एवं चार्थे इति पूर्वपदप्रकृतिस्वरो न विधेयः। प्रत्ययत्वाच्च न तेन विग्रहः। तद्धितत्वादभिधेयलिङ्गता च सिद्धेति। मैवम्, "षः प्रत्ययस्य"(अष्टाoसूo1-3-6)इत्यत्र सकारप्रश्लेषे मानाभावात्। वुञ्‌छणादिसूत्रेण तृणादिभ्यः सप्रत्यये \`तृणसः' इत्यादावतिव्याप्तेश्च। किञ्च सर्थपः प्रत्ययत्वे शच्व्यर्थं भ्वर्थमित्यत्रेयङुवङोः प्रसङ्गः। स्यादेतत्। ब्राह्मणोऽर्थः सूपस्तस्य ब्राह्मणोऽर्थः प्रयोजक इति यावत्। एवञ्च चतुर्थ्यन्तेन विग्रहाभावः। पूर्वपदप्रकृतिस्वरत्वं विशेष्यलिङ्गता चेति सर्वं सिध्यति। नैतत्। \`महदर्थम्' इत्यत्रात्वकपोः प्रसङ्गात्। स्यादेतत्। "चतुर्थीतदर्थ" इति योगो विभज्यते। ततः "अर्थः" इत्यनेनांशेन तदर्थवाचिन उत्तरपदस्यार्थादेशो विधीयते स च वैकल्पिकः, महाविभाषाधिकारात्। तेन यूपार्थं दारु, यूपदारुइत्युभयं भवति। न चार्थादेशेनोक्तार्थत्वाद्दारुशब्दप्रयोगानुपपत्तिः, अर्थादेशस्य सकलशब्दसाधरणतया विशेषस्फुटीकरणार्थन्तत्सम्भवात्। ततो बलिरक्षितयोरपि विभाषार्थशब्द आदेशो भवति। कुवेरार्थो बलिः कुबेरबलिरित्यादि पूर्वेण सिद्धे ज्ञापनायेदं प्रकृतिविकृतिभावादन्यत्र नित्योऽर्थादेश इति। तेन \`रन्धनार्था स्थाली' इत्यादि भवाति। न तु \`रन्धनस्थाली' इत्यादि। अश्वघासादयस्तु पूर्ववत्। तथाचार्थशब्दस्यादेशत्वात्तेन विग्रहो न भविष्यति। स्थानिलिङ्गं च भविष्यति, स्थान्यर्थाभिधानसमर्थस्यैवैदेशत्वात्, स्थानिवद्भावाच्च। अर्थ इति पूर्वपदप्रकृतिस्वरस्तु विधेय एवेति। नैतदपि। \`उदकार्थो वीवधः' इत्यत्र वीवधशब्दस्यार्थादेश कृते स्थानिवद्भावेन मन्थौदनादिसूत्रेणोदादेशप्रसङ्गात्।

 इयुवौ सर्थपि स्यातां बहुव्रीहौ कवाच्च हि।

 अर्थादेशे तूदभावो यथान्यासं वरं ततः॥

 (अष्टाoसूo2-1-37)

 पञ्चमी भयेन(अष्टाoसूo2-1-37)। पञ्चम्यन्तं भयप्रकृतिकेन सुबन्तेन सह प्राग्वत्। चौरभयम्। भयभीतभीतिभीभिरिति वाच्यम्। वृकभीतः। नेह-वृकेभ्यस्त्रासः। पूर्वस्यैव बहुलग्रहणस्यायम्प्रपञ्च। तेन ग्राभनिर्गतो धर्मजुगुप्सुरित्यादि सिद्धम्।

 (अष्टाoसूo2-1-38)

 अपेतापोढमुक्तपतितापत्रस्तैरल्पशः(अष्टाoसूo2-1-38)। एतैः सह अल्पं पञ्चम्यन्तं समस्यते स तत्पुरुषः। अल्पश इत्यत्र बव्हल्पार्थादिति कर्मणि शस्। यद्यपि "बह्वल्पार्थान्मङ्गलामङ्गलवचनम्'(काoवाo)इति वक्ष्यति, तथाप्यत एव निपातनाच्छसित्याहुः। सुखापेतः। कल्पनापोढः। चक्रमुक्तः। स्वर्गपतितः। तरङ्गापत्रस्तः। अल्पशब्द इत्युक्तेर्नेह-प्रासादात्पतितः। बहुलग्रहणस्यैवायं प्रपञ्चः।

 (अष्टाoसूo2-1-39)

 स्तोकान्तिकदूरार्थकृच्छाणि क्तेन(अष्टाoसूo2-1-39)। एतानि क्तेन सह प्राग्वत्। स्तोकान्मुक्तः। अल्पान्मुक्तः। अन्तिकादागतः। अभ्याशादागतः। दूरादागतः। कृच्छ्रान्मुक्तः। "पञ्चम्याः स्तोकादिभ्यः"(अष्टाoसूo6-3-2)इत्यलुक्। परःशतशब्दस्तु "नाज्झलौ"(अष्टाoसूo1-1-50)इत्यत्र व्युत्पादितः। एवं परःसहस्रोऽपि।

 (अष्टाoसूo2-1-40)

 सप्तमी शौण्डैः(अष्टाoसूo2-1-40)। सप्तम्यन्तं शौण्डादिभिस्सह प्राग्वत्। अक्षशौण्डः। बहुवचननिर्द्देशादाद्यर्थावगतिः। ननु अर्थनिर्देशार्थं बहुवचनम्। तेन समासार्थं वा बहुवचनं किन्न स्यादिति चेत्? न, गणपाठवैयर्थ्यापत्तेः। स्यादेतत्। कारकाणां क्रिययैव सम्बन्ध इति तावत्स्थितम्। तदिह \`अक्षशौण्डः' इत्यादौ सप्तम्यर्थः क्वान्वेतु, क्रियाया अश्रवणात्? सत्यम्, प्रसक्तिरूपा क्रिया वृत्ताविहान्तर्भवति तद्‌द्वारकमेव च सामर्थ्य यथा दध्योदनागुडधानादिषु। अन्तःशब्दोऽत्र पठ्यते। तद्योगे अवयविन आधारत्वविवक्षायां सप्तमी। यथा वृक्षेशाखेति। वनेऽन्तर्वनान्तः। अस्य वैकल्पिकत्वात्पक्षेव्ययीभावः। अन्तर्वणम्। "प्रनिरन्तः"(काoवाo)इति णत्वांमति हरदत्तः। अत्रेदं वक्तव्यं, नायं विभक्त्यर्थेऽव्ययीभावस्य विषयः, विभक्त्यर्थमात्रवृत्तेरव्ययस्य स इत्युक्तत्वात्। अत्र मध्यस्यापि प्रतीतेः। कथमन्यथाऽवयवावयविभावमवोचः। किञ्चाऽव्ययीभावस्य नित्यत्वात्तदुपदर्शितो वने अन्तरिति विग्रहोऽपि न सङ्गच्छेत। तस्मादधिकरणत्वमात्रवृत्तिना अन्तःशब्दान्तरेणाव्ययीभावो न तु मध्यवाचिनेत्यवधेयम्। अधिशब्दोऽत्रे पठ्यते। तस्याधिकरणप्राधान्येऽव्ययीभावः। \`अधिस्री' इति। आधेयप्राधान्ये त्वनेन तत्पुरुषः "ब्राह्मणाधीनः" इति "अध्युत्तरपदात्खः"। ब्राह्मणेष्वधीति विग्रहः। शौण्ड, धूर्त्ते, कितव, व्याड, प्रवीम, संवीत, अन्तर, अधिकरमप्रधान एवायमिह पठ्यते। अधि, पटु, पण्डित, कुशल, चपल, निपुण। वृत्।


 (अष्टाoसूo2-1-41)

 सिद्धशुष्कपक्वबन्धैश्च(अष्टाoसूo2-1-41)। एतैःसप्तमी प्राग्वत्। साङ्काश्यसिद्धः। काम्पिल्यसिद्धः। सङ्काशेन निर्वृत्तं वनं साङ्काश्यम्। कम्पिलेन काम्पिल्यम्। चातुरथिकः। सङ्काशादिभ्यो ण्यः। तत्र तपसा सिद्ध इत्यर्थः। आतपशुष्कः। स्थालीपक्वः। चक्रबन्धः। "बन्धे च विभाषा"(अष्टाoसूo6-3-13)इत्युलुक्।

 (अष्टाoसूo2-1-42)

 ध्वाङ्क्षेण क्षेपे(अष्टाoसूo2-1-42)। ध्वाङ्क्षवाचिना सह सप्तम्यन्तं प्राग्वन्निन्दायाम्। तीर्थे ध्वाङ्क्ष इव तीर्थध्वाङ्क्षः। तीर्थकाकः। यथा ध्वाङ्घास्तीर्थे चिरं नावतिष्ठन्ते तथान्योऽपि कार्येष्वनवस्थित एव मुच्यते। इवार्थस्य वृत्तान्तर्भावान्न पृथक् प्रयोगः। क्षेपे किम्? तीर्थं ध्वाङ्क्षस्तिष्ठति।

 (अष्टाoसूo2-1-43)

 कृत्यैर्ऋणे(अष्टाoसूo2-1-43)। सप्तम्यन्त कृत्यप्रत्ययान्तैः सह प्राग्वदावश्यके। ऋणग्रहणमावश्यकोपलक्षणार्थम्। यत्प्रत्ययान्तेनैवेष्यते, अल्पश इत्यनुवृत्तेः। कृत्यैरिति बहुवचनं तु प्रकृतिभेदाभिप्रायम्। मासे देयमृणम्। पूर्वाह्णे गेयं साम। "तत्पुरुषे कृति"(अष्टाoसूo6-3-14)इत्यलुक्।

 (अष्टाoसूo2-1-44)

 संज्ञायाम्(अष्टाoसूo2-1-44)। सप्तम्यन्तं सुपा प्राग्वत्संज्ञायाम्। नित्यसमासोऽयम्, वाक्येन संज्ञानवगमात्। अरण्येतिलकाः। अरण्येमाषाः। वनेकसेरुकाः। "हलदन्तात्सप्तम्याः"(अष्टाoसूo6-3-9)इत्यलुक्।

 (अष्टाoसूo2-1-45)

 क्तेनाहोरात्रावयवाः।(अष्टाoसूo2-1-45)। अन्हो रात्रेश्चावयवाः सप्तम्यन्ताः क्तान्तेन सह प्राग्वत्। पूर्वाह्णकृतम्। अपराह्णकृतम्। पूर्वरात्रकृतम्। अपररात्रकृतम्। अवयवग्रहणं किम्? अन्हि दृष्टम्। कथं तर्हि "रात्रिवृत्तमनुयोक्तुमुद्यता" इति? "कर्तृकरणे कृता बहुलम्"(अष्टाoसूo2-1-38)इति भविष्यति।

 (अष्टाoसूo2-1-46)

 तत्र(अष्टाoसूo2-1-46)तत्रेत्येतत्सप्तम्यन्तं क्तान्तेन सह प्राग्वत्। तत्रभुक्तम्। तत्रकृतम्। यद्यपि अभिहितः सोऽर्थोऽन्तर्भूत इति तत्रशब्ददात्प्रथमैव युक्ता, तथापि \`तत्रभावन्' इत्यादौ विभक्त्यन्तरेऽपि दर्शनादधिकरणप्रतिपादने तत्रशब्दादपि सप्तम्येवापेक्ष्येति वृत्तिकृतो मन्यन्ते। वस्तुतस्तु "स्वयं क्तेन"(अष्टाoसूo2-1-25)इत्यत्र द्वितीयाधिकारइवेहापि सप्तम्यधिकारो बाध्यते, पूर्वपदप्रकृतिस्वरस्याव्ययत्वेनापि सिद्धेः, सप्तम्या अपि लुका विभक्त्यन्तरसाधारण्यानुद्धाराच्चेति दिक्।

 (अष्टाoसूo2-1-47)

 क्षेपे(अष्टाoसूo2-1-47)। सप्तम्यन्तं क्तान्तेन प्राग्वत् निन्दायाम्। अवतप्तेनकुलस्थितं त एतत्। यथा तप्ते प्रदेशे नकुला चिरमवतिष्ठन्ते एवं कार्याण्यारभ्य यश्चापलेन न चिरं तिष्टति स एवमुच्यते। "कृद्ग्रहणे गतिकारकपूर्वस्यापि ग्रहणम्"(पoभाo28)इति नकुलस्थितशब्दन समासः। उदकेविशीर्णम्। प्रवाहेसूत्रितम्। भस्मनिहुतम्। निष्फलमित्यर्थः। तत्पुरुषे कृति बहुलम्"(अष्टाoसूo6-3-14)इत्यलुक्।

 (अष्टाoसूo2-1-48)

 पात्रेसमितादयश्च(अष्टाoसूo2-1-48)। एते निपात्यन्ते क्षेपे। येचात्र क्तान्तास्तेषां पूर्वेण सिद्धे पुनः पाठो युक्तारोह्यादित्वसिद्ध्यर्थः। युक्तारोह्यादिषु हि पात्रेसमितादयश्चेति पठ्यते। पात्रेसमिताः। भोजनसमय एव सङ्गता इत्यर्थः। पात्रेबहुलाः। भोजने एव सङ्घीभवन्ति न कार्ये इत्यर्थः। उदुम्बरमशकः। योऽल्पे तृप्तः नास्मात्परमस्तीति मन्यते अदृष्टविस्तारत्वात् स एवमुच्यते। उदुम्बरकृमिः। कूपकच्छपः कूपमण्डूकः। कुम्भमण्डूकः। उदपानमण्डूकः। नगरकाकः। मातरिपुरुषः। पिण्डीशूरः। पिण्डीशूरः। पिण्डीओदनपिण्डः। तत्रैव शूरो नान्यत्रेत्यर्थः। गेहशूरः। गेहेनर्दी। गेहेछेडी। गेहेविजिती। गेहेव्याडः। गेहेधृष्टः। गर्भेतृप्तः। आखनिकबकः। आखनिको जलस्रोतः खातं तस्मिन् बक इव यत्किञ्चिदात्मीये आखनिके लभते तद्भक्षयति तथाऽन्येपीत्यर्थः। गोष्ठेशूरः। गोष्ठेविजिति। कर्णेचुरुचुरा। आकृतिगणोऽयम्। चकारोऽवधारणार्थः। तेन \`परमाः पात्रे समिताः' इति वाक्यमेव भवति न तु "सन्‌महत्"(अष्टाoसूo2-1-61)इत्यादिना समासान्तरम्।

 (अष्टाoसूo2-1-49)

 पूर्वकालैकसर्वजरत्पुराणनवकेवलास्समानाधिकरणेन(अष्टाoसूo2-1-49)। एते सप्त सुबन्ताः समानाधिकरणेन सुपा सह समस्यन्ते स तत्पुरुषः। पूर्वकालइत्यर्थनिर्द्देशः। अन्येषां षण्णां स्वरूपग्रहणम्। पूर्वकालोऽपरकालेन समस्यते, पूर्वत्वस्य ससम्बन्धित्वात्। "विशेषणं विशेष्येण"(अष्टाoसूo2-1-57)इति सिद्धे पूर्वकालादीनां पूर्वनिपातनियमार्थं वचनम्। एकशब्दस्य तु "दिक्संख्ये संज्ञायाम्"(अष्टाoसूo2-1-50)इति नियमात्प्राप्त्यर्थमेव। पूर्वं स्नातः पश्चादनुलिप्तः स्नातानुलिप्तः। अत्र क्रियाशब्दत्वात्पाचकपाठकवत्पर्यायः प्राप्तः। एकशाटी। शाटशब्दाज्जातिलक्षणो ङीष्। सर्वयाज्ञिकाः। जरत्तार्किकाः। पुराणमीमांसकाः। नवपाठकाः। केवलवैयाकरणाः। समानाधिकरणे किम्? एकस्याः शौक्ल्यम्। षष्ठीसमासस्त्विह न भवति "गुणेन न" इति निषेधात्।

 (अष्टाoसूo2-1-50)

 दिक्संख्ये संज्ञायाम्(अष्टाoसूo2-1-50)। समानाधिकरणेनेत्यापादपरिसमाप्तेरनुवर्त्तते। "विशेषणं विशेष्येण"(अष्टाoसूo2-1-57)इति सिद्धे नियमार्थमिदम्। दिक्संख्येसंज्ञायामेव समानाधिकरणेन समस्येते नान्यत्र। पूर्वेषुकामशमी। पञ्चाम्रः। सप्तर्षयः। नेह-उत्तरा वृक्षाः, पञ्च ब्राह्मणाः। पूर्वसूत्रमित्यादौ त्वदिग्वाचित्वात्समासः।

 ॥ इति श्रीशब्दकौस्तुभे द्वितीयस्याध्यायस्य प्रथमे पादे द्वितीयमान्हिकम् ॥











 ॥ तृतीयमान्हिकम् ॥

 (अष्टाoसूo2-1-51)

 तद्धितार्थोत्तरपदसमाहारे च(अष्टाoसूo2-1-51)। तद्धितार्थे विषये उत्तरपदे च परतः समाहारे च वाच्ये दिक्संख्ये समानाधिकरणेन सह समस्येते स तत्पुरुषः। पूर्वस्यां शालायां भवः पौर्वशालः। समासे कृते "दिक्पूर्वपदादसंज्ञायां ञः"(अष्टाoसूo4-2-107)एवम्-आपरशालः।

 उत्तरपदे-पूर्वशालाप्रियः। इह त्रिपदे बहुव्रीहौ कृते प्रियशब्दे उत्तरपदे पूर्वयोस्तत्पुरुषे सति समासान्तोदात्तत्वं लकाराकारस्य भवति। असति त्ववान्तरतत्पुरुषे पूर्वपदप्रकृतिस्वरेम पूर्वशब्दस्याद्युदात्तत्वं स्यात्। दिक्षु समाहारो नास्ति, अनभिधानात्। संख्यायास्तद्धितार्थे षाण्मातुरः। पाञ्चनापितिः। अनपत्य इत्युक्तत्वान्न लुक्। पञ्चकपालः। "संस्कृतम्भक्षाः"(अष्टाoसूo4-2-16)इत्यण्। "द्विगोर्लुगनपत्ये"(अष्टाoसूo4-1-88)इति टच्। ननु पाक्षिकं पञ्चगोधन इति दुर्वारम्। महाविभाषाधिकारेण तत्पुरुषस्य वैकल्पिकत्वात्। अत ए नित्यत्वमुपसंख्यातं वार्तिककृता "द्वन्द्वतत्पुरुषयोरुत्तरपदे नित्यसमासवचनम्"(काoवाo)इति। अत एव वाक् च दृष्च्च प्रिये अस्य वाग्दृषदप्रियः, छत्रोपानहप्रिय इति त्रिपदे बहुव्रीहौ पूर्वयोर्नित्यं द्वन्द्वः। तेन समासान्तोऽपि नित्यमेव। स्यादेतत्। समुदायस्यैकार्थी भावे सति अवयवयोरावश्यक ित्युपसंख्यानं व्यर्थमिति चित्? मैवम्, त्रायाणां समासे कृतेऽन्यपदार्थोपसंक्रमेण परस्परसम्बन्धाभावात् सति तूपसंख्याने वचनसामर्थ्यादद्वन्द्वतत्पुरुषयोः प्रवृत्तेः। न चैवं त्रिपदे बहुव्रीहौ \`चित्राजरद्‌गुः' इत्यत्रापि तत्पुरुषे चित्राशब्दस्य पुंवद्भावापत्तिः। उपसंख्यानस्य "तद्धितार्थोत्तरपद"(अष्टाoसूo2-1-51)इति सूत्रोक्ततत्पुरुषमात्रविषयत्वात्तस्यैवोत्तरपदे प्रतिपदोक्तत्वात्। अत एव \`खादिरेतरशआम्यम्' इत्यत्र पुंवद्भावसिद्धये कर्मधारयोत्तरपदो बहुव्रीहिर्नतु त्रिपदे इति समर्थसूत्रशेषं कैयटः। यत्तु पूर्वतन्त्रे बाधकलक्षणे पृष्टस्य युगपद्विधेरेकाहवद्‌द्विसामत्वमित्यधिकरणे पृष्ठ्यः षडहो बृहद्रथन्तरसामाकार्य इत्युदाहृत्य द्वन्द्वं कृत्वा बहुव्रीहिः कार्य इति कात्यायनवचनमुपष्टम्भकमःश्रित्य पूर्वपक्षितं, यच्च कात्यायनवचनं समासान्तविसेषमात्रविषयमित्याश्रित्य नेह द्वन्द्व इति सिद्धान्तितं, तदुभयंचन्त्यम्, उत्तरपदे इत्युक्तेद्वन्द्वं कृत्वेत्यस्यासङ्गतेः। स्वरे विशेषस्य स्पष्टतया समासान्तपर्यन्तमाग्रहे बीजाभावाच्चेति दिक्।

 समाहारे-पञ्चमूली। पञ्चकुमारी। इह पञ्चानां मूलानां कुमारीणां च समाहार इति विग्रह-। न तु पञ्चमूलाः समाहृता इत्यादि। भावसाधनो हि समाहारशब्दो न तु कर्मसाधन-। तथा सति \`पञ्चकुमारी' इत्यत्र कुमार्यर्थस्य प्राधान्यात्समासशास्त्रे च अप्रथमानीर्द्दिष्टत्वादेकविभक्तित्वाभावाच्चोपसर्जनत्वाभावेन "गोस्त्रियोः(अष्टाoसूo1-2-48)इति ह्रस्वो न स्यात्। अथात्र नपुंसकह्रस्वत्वं ब्रूयाः, एवमपि पञ्चखट्वी' न सिध्येत्। वा टाबन्त इति स्त्रीलिङ्गत्वपक्षे हीदं रूपम्। तत्र च ह्रस्वाभावात् "द्विगारेतः" इति ङीप् न स्यात् सिद्धान्ते तु समासार्थे समाहारे नानाविभक्तिभिर्युज्यमानेऽपि कुमारीशब्दस्य नित्यषष्ठ्यैव योग इत्येकविभक्तिकत्वात्सिद्धमुपसर्जनत्वम्। न च "एकविभक्तावषष्ठ्यन्तवचनम्"(काoवाo)इति वार्तिकेन अर्धपिप्पल्यादाविव उपसर्जनत्वनिषेधः शङ्क्यः, तस्यैकदेशिसामासमात्रविषयकत्वात्। अत्र चैतत्सूत्रयिभाष्यमेव प्रमाणम्। यद्वा, "विभाषा छन्दसि"(अष्टाoसूo1-2-36)इति सूत्राद्विभाषाग्रहणानुवृत्त्या व्यवस्थितविभाषाश्रयणाच्च "एकविभक्तिच"(अष्टाoसूo1-2-44)इत्युपसर्जनता एकदेशिसमासे न भवति। पञ्चखट्वादौ तु स्यादेव। स्पष्टं चैतन्न्यासग्रन्थे। तस्माद्भावसाधन एवेह समाहार इति स्थितम्। "द्विगुरेकवचनम्"(अष्टाoसूo2-4-16)इति तु " स नपुंसकम्'(अष्टाoसूo2-4-17)इति वक्ष्यामीत्यारभ्यते।

 स्यादेतत्। समाहारः समूह इति पर्यायौ। समूहश्च तद्धितार्थः, "तस्य समूहः"(अष्टाoसूo4-2-37)इति सूत्रात्। तथाच तद्धितार्थइत्येव सिद्धे किं समाहारग्रहणेन?न चैवं तद्धितश्रवणं स्यादिति वाच्यम् "द्विगोर्लुग्"(अष्टाoसूo4-1-88)इति लुक्सम्भवात्। नन्वेवं लुक्कृतानि स्युः। तद्यथा-\`पञ्चपूली' इत्यत्र "अपरिमाणबिस्त"(अष्टाoसूo4-1-22)इति ङीप्प्रतिषेधः स्यात्। पञ्चगवम्। "गोरतद्धितलुकि"(अष्टाoसूo5-4-92)इति टच् न स्यादिति चेत्? मैवम्, न तद्धितलुक्यतद्धितलुकीत्येतत्स्थाने समाहारशब्दपाठेन सर्वसामञ्जस्यात्। तथाहि, अपरिमाणबिस्तादिभ्यः समाहारे नियमार्थमिदम्-एभ्यः साहार एवेति। पच्चानामश्वानां समाहारः पञ्चाश्वी। नेह-पञ्चभिरश्वैः क्रीता पञ्चाश्वा। तथा-"गौः" गोन्तात्तत्पुरुषाट्टच् स्यात्। पुङगवः। ततः-समाहारे। गोरित्यनुवर्तते। सजातीयापेक्षो नियमः। गोन्ताद् द्विगोस्समाहार एव टच् स्यात्। पञ्चगवम्। नेह-पञ्चभिर्गोभिः क्रीतः पञ्चगुः।

 तदेतत्सकलमभिसन्धायोक्तं वार्तिककृता-समाहारसमूहयोरविशेषात्समाहारग्रहणानर्थक्यं तद्धितार्थेन कृतत्वादिति। समाहारसमूहयोरिति शब्दपरो निर्द्देशः। अतो नैकशेषः। अविशेषादिति। अर्थाविशेषादित्यर्थः।

 अत्र भाष्यकाराः। एवं सति \`पञ्चकुमारी' \`दशकुमारी' इत्यत्र "लुक्तद्धितलुकि"(अष्टाoसूo1-2-49)इति स्त्रीप्रत्ययस्य लुक् स्यात्। तस्मात्तद्धितनिवृत्त्यर्थं समाहारग्रहणम्। पृथक्समाहारग्रहणाद्धि समासस्यैव समाहारो वाच्यो न तु तद्धितस्येति व्याख्यानात्तद्धितो नोत्पद्यते इति सिद्धमिष्टम्। अत एव च ज्ञापकात्तद्धितार्थे विषये इति व्याख्यातं न तु वाच्येइति। अत एव \`पाञ्चनापितिः' इत्यादौ तद्धित उत्पद्यते। समासेनैव तदर्थस्योक्तौ तु तद्धितो नोत्पद्येत। अत एव द्विगोर्लुग्वचनमपि सङ्गच्छते इति दिक्।

 ननु पञ्च गावोऽस्य सन्ति पञ्चगुः पुरुष इत्यत्र मत्वर्थस्य तद्धितार्थत्वादयं समासः प्राप्नोति न तु बहुव्रीहिः, अशेषत्वात्। तस्य तु चित्रग्वादिरवकाशः, यत्र दिक्संख्ये न स्तः। सति चास्मिन्समासे मतुपः श्रवणं स्यात्। न च द्विगोरिति लुक्, अप्राग्दीव्यतीयत्वात्।

 अत्रोच्यते। परत्वाद्बहुव्रीहिः। त्रिकतः शेषस्य भाष्यसम्मतत्वात्। वार्तिककृता तु वचनमेवारब्धम्-मत्वर्थे प्रतिषेधः।

 (अष्टाoसूo2-1-52)

 संख्यापूर्वो द्विगुः(अष्टाoसूo2-1-52)। "तद्धितार्थः(अष्टाoसूo2-1-51)इत्यत्रोक्तः संख्यापूर्वः समासो द्विगुसंज्ञः स्यात्। पञ्चकपालः। "संस्कृतम्भक्षाः"(अष्टाoसूo4-2-16)इत्यनेनोत्पन्नस्याणो "द्विगोर्लुगनपत्ये"(अष्टाoसूo4-1-88)इति लुक्। पञ्चनावप्रियः। "नावोद्विगोः"(अष्टाoसूo5-4-99)इति समासान्तष्टच्। पञ्चमूली। "द्विगोः"(अष्टाoसूo4-1-21)इति ङीप्। अनन्तरस्येति न्यायात्पूर्वसूत्रविषय एवेयं संज्ञा। एतदर्थमेव तत्र योगविभागः। अन्यथा "दिक्संख्ये संज्ञा तद्धितार्थोत्तरपदसमाहारेषु' इत्येव ब्रूयात्। तेन \`सप्तर्षयः' इत्यत्र 'इगन्तकाल"(अष्टाoसूo6-2-29)इति पूर्वपदप्रकृतिस्वरो न भवति। समासान्तोदात्त एव हि पठ्यते-"सप्तऋषयस्तपस्तेपे निषेदुः" इति यथा। कथन्तर्हि \`एकापूपी' इतिः? अत्राहुः। नायं "पूर्वकालैक"(अष्टाoसूo2-1-49)इति समासः किन्तु पूर्वसूत्रेण समाहारे। तथाहि, एकमष्यपूपं कश्चित्कृपणो दददनेकं मन्यते। तथा दाने श्रद्धातिशयादपूपमहत्त्वाद्वाऽनेकस्मिन्निव यः संभ्रमस्तमेकस्मिन्नपि करोति। अनेन प्रतिग्रहीता कृपणो व्याख्यातः। तत्रारोपितबहुत्वाश्रयः समाहारः। तत्र समासे कृते द्विगुत्वे सति "अकारान्तोत्तरपदे द्विगुः स्त्रियाम्"(काoवाo)इति स्त्रीत्वे "द्विगोः"(अष्टाoसूo4-1-21)इति ङीप् सिध्यति।

 (अष्टाoसूo2-1-53)

 कुत्सितानि कुत्सनैः(अष्टाoसूo2-1-53)। "कुत्स अवक्षेपणे"(चुoआo1687)। मत्यादिसूत्रे चकारस्यानुक्तसमुच्चयार्थत्वाद्वर्तमाने क्तः। बहुवचननिर्द्देश उभयत्रापि स्वरूपग्रहणनिरासार्थः। कुत्स्यमानवाचीनि। कुत्सनैः सह प्राग्वत्। शब्दप्रवृत्तिनिमित्तकुत्सायामेवायमिष्यते, सन्निधानात्। विशेष्यस्य पूर्वनिपातार्थोऽयमारम्भः। वैयाकरणखसूचिः। "सूचयतेरिच्च" इतीकारः। यः पृष्टः सन् प्रश्नं विस्मारयितुं सूचयति निरीक्षते कथयति वा अहो निर्मलं गगनमिति, स एवमुच्यते। अत्र व्याकरणस्य वेदाङ्गत्वात्तदध्ययनं स्वरूपेण यद्यपि प्रशस्तं तथापि प्रतिभानाभावेन निष्फलत्वात्कुत्स्यते। याज्ञिककितवः। किन्तवास्तीति पृच्छन् धनमात्रोद्देशेन जात्यादिनिरपेक्षो द्यूते प्रवर्तमानः कितवः। तथाच श्रुतिः "सभामेति कितवः पृच्छमानो जेष्यामि" इत्यादि। इह तु कितव इव कितवः, यो याज्ञिको दक्षिमामात्रतत्परः सन्नयाज्यमपि याजयति स एवमुच्यते। मीमांसकदुर्दुरूढः। "दुलउत्क्षेपे"(चुoउo16000)। दुर्‌पूर्वः। औणादिकः कूढः प्रत्ययः। "बहुलमन्यत्रापि" इति णिलुक्। रलयोरेकविषयत्वस्मरणाद् दुर्दुरूढः। प्रवृत्तिनिमित्तकुत्सायां किम्?(वैयाकरणो दरिद्रः।

 (अष्टाoसूo2-1-54)

 पापाणके कुत्सितैः (अष्टाoसूo2-1-54)। एते सुबन्ते कुत्सितैः सहप्राग्वत्। पापामकशब्दौ कुत्सनाभिधायिनौ। तयोः पूर्वसूत्रेण समासे परनिपातः स्यात्। तस्मात्पूर्वनिपातार्थमिदम्। पापनापितः। पापकुलालः। अणकनापितः अणककुलालः।

 (अष्टाoसूo2-1-55)

 उपमानानि सामान्यवचनैः(अष्टाoसूo2-1-55)। उपमानेपमेयसाधारणधर्मवचनैः सहोपमानानि प्राग्वत्। घनश्यामः। इह पूर्वपदं तत्सदृशे लाक्षणिकम्। अत एव सामानाधिकरण्यात् \`मृगीव चपला नृगचपला' इत्यादौ पुंवद्भावः। सादृश्यं चोत्तरपदोपस्थितश्यामत्वचापलादिद्वारकमेव गृह्यते, तथैव ब्युत्पत्तेः, श्रुतं विहायाश्रुतकल्पने गौरवापत्तेश्च। अत एव हि व्यस्तेऽपि \`वागर्थाविव' इत्यादिस्थले सम्पर्कप्रभृतिसन्निहितद्वारकमेव सादृश्यं प्रतीयते। पूर्वनिपातनियमार्थं चेदं सूत्रम्। "विशेषणं विशेष्येण'(अष्टाoसूo2-1-57)इति समासे हि पूर्वनिपातः पर्यायणोभयोः स्यात्पाचकपाठकादिवत्। "तत्पुरुषे तुल्यार्थ"(अष्टाoसूo6-2-2)इति सूत्रे प्रतिपदोक्तस्यास्यैवोपमानग्रहणेन ग्रहणार्थमपीदं सूत्रम्। अत एव मयूरव्यंसकादित्वात्समासे उपमानस्वरो न प्रवर्तते इति सिद्धान्तः। उपमीयतेऽनेनेत्युपमानम्। उपपूर्वकान्माङः करणे ल्युट्। प्रादिसमासः। उपपूर्वकश्च माङ् सादृश्यहेतुके परिच्छेदे रूढः। येन वस्त्वन्तरं सादृश्येन परिच्छिद्यते तदुपमानम्। तद्वद्गौरिव गवय इति। इह हि गौः करणं पुरुषः परिच्छेत्ता। स हि गौसादृश्येन गवयं परिच्छिनति। घनश्यामादौ तु घनादयः शब्दा यद्यपि घनादिसदृशे उपमेये संक्रान्तास्तथापि भूतपूर्वगत्या उपमानवाचिता द्रष्टव्या। इदमेव दर्शयितुं लौकिके विग्रहवाक्ये इवशब्दः प्रयुज्यते न त्वसौ प्रकियोपयोगीत्यवधेयम्। सामान्यवचनत्वमपि तद्विशिष्टोपमेयपरत्वमेव बोध्यम्।

 (अष्टाoसूo2-1-56)

 उपमितं व्याघ्रादिभिः सासान्याप्रयोगे(अष्टाoसूo2-1-56)। उपमेयं व्याघ्रादिभिः सह प्राग्वत् साधारणधर्मप्रयोगेऽसति। विशेष्यस्य पूर्वनिपातार्थोऽयमारम्भः। पुरुषो व्याघ्र इव पुरुषव्याघ्रः। व्याघ्रादिराकृतिगणः। सामान्याप्रयोगे किम्? पुरुषोऽयं व्याघ्र इव शूरः। कथं तर्हि "भाष्याब्धिः क्वातिगम्भीरः" इति कैयटः? अत्राहुः-नेह गम्भीर्यं साधारणधर्मत्वेन विवक्षिते किन्तु विततदुरवगाहत्वादि। तस्य चाप्रयोगोऽस्त्येवेति निर्बाधः समास इति।

 (अष्टाoसूo2-1-57)

 विशेषेणं विशेष्येण बहुलम्(अष्टाoसूo2-1-57)। भेदकं समानाधिकरणेन भेद्येन बहुलं प्राग्वत्। नीलमुत्पलं निलोत्पलम्। बहुलग्रहणात्क्वचिन्नित्यसमासः। कृष्णसर्पः। लोहितशालिः। क्वचिन्न, रामो जामद्ग्न्यः। व्यासः पाराशर्यः। विशेषणविशेष्ययोः ससम्बन्धिकतयाऽन्यतरोपादानमात्रेणेतराक्षेपसम्भवे उभयोपादानं स्पष्टार्थं 'कुत्सितानि कुत्सनैः"(अष्ट्oसूo2-1-53)इत्यादाविवेति कैयटमतम्। हरदत्तस्त्वाह-विशेष्येणेत्युक्त्या विशेषणं लब्धम्। तस्य पुनर्विशेषणत्वोक्तिर्विशेष्यते इति व्यत्पत्त्या विशेष्यत्वलाभार्थं, तथाच समस्यमानपदद्वयजन्यबोधप्रकारयोः परस्परव्यभिचारित्वे समासोऽयं यथा नीलोत्पलादौ। तक्षकः सर्प इत्यादौ तु न भवति। नहि तक्षकत्वं सर्पत्वव्यभिचारीति। अत्रेदं वक्तव्यम्-\`शब्दशास्त्रसहकारपादपाद्' इति प्रयुञ्जानेन प्रकृतसूत्र एव शिंशपावृक्ष इति समासो भवत्येवेति वदता त्वयाऽपि शिंशपावृक्षादिभ्यस्तक्षकः सर्प इत्यादौ विशेषो वक्तव्यः। ननूक्त एवासौ, "लुब्योगाप्रख्यानात्'(अष्टाoसूo1-2-54)इतिसूत्रस्वरसेन शिंशपादिशब्दानां फलेऽपि मुख्यतया शिंशपात्वस्य वृक्षत्वव्यभिचारादित्युपपादितत्वादिति चेत्? न, "तक्षको नागवर्धक्योः"(अoकोo3-3-4)इति नानार्थकोशानुरोधेन तक्षकशब्दस्यापि वर्धकौ रूढतया तक्षकत्वस्य सर्पत्वव्यभिचार इत्यविशेषात्। तक्षकत्वं सर्पत्वव्याप्यं भिन्नमेव। तच्च न व्यभिचारीति चेत्? तत्किं शिंशपात्वं वृक्षत्वफलत्वयोर्व्याप्यं नानेति न पर्यालोचयेः। किञ्च \`रामो जामदग्न्यः' \`अर्जुनः कार्तवीर्यः' इत्यादि प्रकृतसूत्र एव वृत्तौ प्रत्युदाहृतम्। तत्र यदि रामत्वमर्जुनत्वं च दाशरथिधनञ्जयादिव्यावृत्तं भिन्नमेव तच्च व्याप्यमित्याशयस्तर्हि समं शिंशपात्वे। अथ शिंशपात्वं फलवृक्षयोरेकं तर्हि नानार्थोच्छेदः तक्षकरामार्जुनादावतिप्रसङ्गश्च। ुभयसाधारणजातिसाधकं नास्तीत्यादि तु तुल्यमेव। तस्मादिह कैयटमतमेव प्रामामिकमित्यवदेयम्। अत एव \`कैलासाद्रिः' \`मन्दराद्रिः' \`भावपदार्थः' \`तर्कविद्या' \`व्याकरणशास्त्रम्' इत्यादयः प्रयोगास्सङ्गच्छन्ते।

 इदं त्ववधेयम्। विशेषणविशेष्यभावे कामचारात्पाचकपाठकादाविव नीलोत्पलादावप्यव्यवस्थितः पूर्वनिपातः प्राप्तः। तत्रायं सिद्धान्तः। उपसर्जनमिति तावदन्वर्थसंज्ञेत्युक्तम् \`अप्रधानमुपसर्जनम्' इति। तदिह जातिगुणशब्दयोः सन्निपाते गुण एव विशेषणं तस्य द्रव्यावच्छेदद्वारैव क्रियानिर्वर्तकत्वात्। श्रौतव्यवहारोऽप्येवम्। "श्वेतं छागमालभेत" इति हि चोदनायां श्वेतच्छागालाभे कृष्णच्छाग आलभ्यते न तु श्वेतमपि पश्वन्तरम्। क्रियाजात्योरप्युपनिपाते एवमेव। तेन \`नीलोत्पलं' \`पाचकब्राह्मणः' इति व्यवस्थित एव प्रयोगः। यत्र तु गुणशब्दयोः क्रियाशब्दयोः गुणक्रियाशब्दयोर्वोपनिपातस्तत्रानियम एव। \`खञ्जकुब्जः, कुब्जखञ्जः'। \`पाचकपाठकः, पाठकपाचकः'। \`खञ्जपाचकः, पाचकखञ्जः' इति। \`शिंशपावृक्षः' इत्यत्र तु शिंशपात्वस्य व्याप्यत्वात् वृक्षत्वस्य च व्यापकत्वात् विशेषणविशेष्यभावव्यवस्था स्पष्टैवेति दिक्।

 (अष्टाoसूo2-1-58)

 पूर्वापरपथमचरमजघन्यसमानमध्यमध्यमवीराश्च(अष्टाoसूo2-1-58)एते सुबन्ताः समानाधिकरणेन सुपा सह प्राग्वत्। पूर्वेणैव सिद्धे पूर्वनिपातनियमार्थमिदम्। गुणक्रियाशब्दैः सह समासे पूर्वादीनामेव पूर्वनिपातो यथा स्यात्। पूर्ववैयाकरणः। अपराध्यापकः। इत्यादि। अपरश्चासावर्द्धश्च पश्चार्द्धः। "पश्चात्"(अष्टाoसूo5-3-32)इति सूत्रे पठिष्यमाणेन "अर्द्धेच"(काoवाo)इति वार्तिकेनापरस्य पश्चभावः।

 पश्चार्द्धेन प्रविष्टः शरपतनभयाद् भूयसा पूर्वकायम्।

 इति कालिदासः। अथ कथं "दृतं सराजन्यकमेकवीरः" इति? इह हि "पूर्वकालैक'(अष्टाoसूo2-1-49)इति बाधित्वा परत्वादनेन समासे \`वीरैकः' इति स्यात्। सत्यम्, पूर्वविप्रतिषेधोऽत्र वक्तव्य इति दुर्घटवृत्तिकारादयः। न त्वत्रोपष्टम्भकं मुनित्रयवचः पश्यामः। बहुलग्रहणं वा शरणीकर्त्तव्यम्।

 (अष्टाoसूo2-1-59)

 श्रेण्यादयः कृतादिभिः(अष्टाoसूo2-1-59)। अर्थः प्राग्वत्। श्रेण्यादिषु च्व्यर्थवचनम्। अश्रेणयः श्रेणयः कृताः श्रेणिकृताः। एकेन शिल्पेन पण्येन वा येजीवन्ति तेषां समूहः श्रेणि। श्रेण्यादयः पठ्यन्ते। कृतादिराकृतिगणः। च्व्यन्तानां तु "कुगति"(अष्टाoसूo2-2-18)इति नित्यं समासः परत्वात्। श्रेणि, एक, पूग, मुकुन्द, राशि, विषय, निचय, निधन, इन्द्र, देव, मुण्ड, भूत, श्रवण, वदान्य, अध्यापक, अभिरूपक, ब्राह्मण, क्षत्रिय, पटु, पण्डित, कुशल, चपल, निपुण, कृपम, इति श्रेण्यादिः।

 (अष्टाoसूo2-1-60)

 क्तेन नञ्‌विशिष्टेनानञ्(अष्टाoसूo2-1-60)। नञ्‌मात्राधिकेन क्तान्तेनानञ् क्तान्तं समस्यते स तत्पुरुषः। कृतं च दतकृतं च कृताकृतम्। एकमेव वस्तु एकदेशकरणात्कृतमेकदेशान्तरस्याकरणाच्चाकृतमित्युच्यते। पीतापीतम्। उदितानुदितम्। नुडिडाधिक्येऽपीष्यते। अशितानशितम्। क्लिष्टाक्लिशितम्। नुडिड्‌ग्रहणमर्थाभेदकस्य विकारस्याप्युपलक्षणम्। "शाच्छोरन्यतरस्याम्"(अष्टाoसूo7-4-41)छाताच्छितम्। पूर्वनिपातनियमार्थं सूत्रारम्भः।

 कृतापकृतादीनामुपसंख्यानम्(काoवाo)। कृतापकृतम्। भुक्तविभुक्तम्। पीतविपीतम्। गतप्रत्यागतम्। भावेक्तः। तत् क्षणभुवा प्रत्यागमनेन सहचरितं गमनं गतप्रत्यागतम्। यातं च तदनुयातं च तदानीमेव पुनर्गमान्त यातानुयातम्। क्रयाक्रयिका। "अल्पे"(अष्टाoसूo5-3-85)इति कप्रत्ययः। तदन्तश्च स्वभावात्स्त्रियाम्। "अन्येषामपि दृश्यते"(अष्टाoसूo6-3-137)इति दीर्घः। महान् क्रयः क्रयशब्देनोच्यते, गोबलीवर्द्दन्यायात्। एवं पुटापुटिका, फलाफलिका, मानोन्मानिकेति।

 समानाधिकरणाधिकारे शाकपार्थिवादीनां सिद्धये उत्तरपदलोपस्योपसंख्यानम्(काoवाo)। शाकप्रियः पार्थिवः शाकपार्थिकवः। पृथिव्या ईश्वरः। "तस्येश्वरः"(अष्टाoसूo5-4-42)इत्यञ्। लक्षणया सिद्धे उत्तरपदलोपो नोपसंख्येय इत्याहुः।

 (अष्टाoसूo2-1-61)

 सन्महत्वरमोत्तमोत्कृष्टाः पूज्यमानैः(अष्टाoसूo2-1-61)। एते पूज्यमानैः सह प्राग्वत्। गुणक्रियाशब्दैः सह समासे सदादीनां पूर्वनिपातनियमार्थं सूत्रम्। सत्पाठकः। महावैयाकरणः। इत्यादि। पूज्यमानैः किम्? उत्कृष्टो गौः। कर्दमादुद्धूत इत्यर्थः। \`महाजनः' \`महोदधिः' \`महापापम्' इत्यादौ तु पूजाभावेऽपि "विशेषणं विशेष्येण"(अष्टाoसूo2-1-57)इति समासः।

 (अष्टाoसूo2-1-62)

 वृन्दारकनागकुञ्जरैः पूज्यमानम्(अष्टाoसूo2-1-62)। एतैः समानाधिकरणैः पूज्यमानं प्राग्वत्। व्याघ्रादेराकृतिगणत्वादेव सिद्धे पूज्यमानमेवेति नियमार्थं वचनम्। गोवृन्दारकः। गोनागः। गोकुञ्जरः। नेह-माणवकोऽयं नागः यस्मान्मूर्ख इति। केचित्तु सामान्यप्रयोगे विध्यर्थमिदमित्याहुः।

 (अष्टाoसूo2-1-63)

 कतरकतमौ जातिपरिप्रश्ने(अष्टाoसूo2-1-63)। एतौ समर्थेन सह प्राग्वत्। कतरकठः। कतमकलापः। 'गोत्रं च चरणैः सह"(भाoश्लोoवाo)कतमशब्दसाहचर्यात्कतरशब्दस्यापि तथाविधस्यैव ग्रहणे सिद्धे जातिपरिप्रश्नग्रहणं ज्ञापकं कतमशब्दोऽप्यन्यत्र साधुरिति। तथा च चिरन्तनवृत्तिषु प्रत्युदाहृतं कतरो भवतोर्देवदत्तः। कतमो भवतां देवदत्त इति।

 (अष्टाoसूo2-1-64)

 किं क्षेपे(अष्टाoसूo2-1-64)। एतत्समानाधिकरणेन सह प्राग्वत्। किंराजा, यो न रक्षति। किंसखा, यो द्रुह्यति। किङ्गौः, यो न वहति। "किमः क्षेपे"(अष्टाoसूo5-4-70))इति समासान्तप्रतिषेधः। क्षेपे किम्? को राजा पाटलिपुत्रे।


पोटायुवतिस्तोककतिपयगृष्टिधेनुवशावेहद्वष्कयणीप्रावक्तृश्रोत्रियाध्यापकधूर्त्तैर्जातिः(अष्टाoसूo2-1-65)। नपुंसकं पोटा इति हरदत्तः। अमरस्तु-"पोटा स्त्रीपुंसलक्षणा'(अoकोo2-6-15)इति नपुंसकपर्यायेभ्यः पृथगेवाह। स्तनस्मश्र्वादियुक्ता स्त्री पोटेति तद्व्याख्यातारः। उभयथापि शास्त्रीयस्त्रीत्वविशिष्टे पोटाशब्दो वर्ततते। यथा शास्त्रीयपुंस्त्वविशिष्टे दारशब्दः। गृष्टिरेकवारप्रसूता। धेनुः प्रत्यग्रप्रसवा। वशा वन्ध्या। वेहद् गर्भघातिनी। वष्कयणी तरुणवत्सा। पोटादिभिः सह जातिः प्राग्वत्। इभपोटा। इभयुवतिः। अग्निस्तोकः। उदिश्विवत्कतिपयम्। गोगृष्टिः। गोधेनुः। गोवशा। गोवेहत्। गोबष्कयणी। कठप्रवक्ता। कठश्रोत्रियः। कठाध्यापकः। कठधूर्त्तः। जातिः किम्? देवदत्तः प्रवक्ता। \` कठधूर्त्तः' इत्यत्र यः कठः स धूर्त इत्यर्थो न तु कठत्वं कुत्स्यते। अतः "कुत्सितानि कुत्सनैः"(अष्टाoसूo2-1-53)इत्यनेन गतार्थता न शङ्क्या, प्रवृत्तिनिमित्तकुत्सायां तत्प्रवृत्तेः। कथं तर्हि "जनयति कुमुदभ्रान्तिं धूर्तबको बालमत्स्यानाम्" इति। बकधूर्त इति हि युक्तम्? सत्यम्, प्रमाद एवायमिति प्रामाणिका-।

 (अष्टाoसूo2-1-66)

 प्रशंसावचनैश्च(अष्टाoसूo2-1-66)। प्रशस्तवाचिभिः समानाधिकरणैः सह जातिः प्राग्वत्।

 "मतल्लिका मचर्चिका प्रकाण्डमुद्‌घतल्लजौ

 "प्रशस्तवाचकान्यमूनि"(अoकोo1-4-27)इत्यमरः। नियतलिङ्गा एते न तु विशेष्यनिघ्नाः। गोमताल्लिका। गोमचर्चिका। गोप्रकाण्डम्। गवोद्घः। गोलल्लजः। प्रशस्ता गौरित्यर्थः। जातेः पूर्वनिपातार्थं सूत्रम्। प्रशंसावचनपोटायुवतीत्येकयोगसम्भवे योगविभागस्य प्रयोजनं चिन्त्यम्। जातिः किम्? कुमारी मतल्लिका। प्रशंसयेति वक्तव्ये वचनग्रहणं रूढिशब्दपरिग्रहार्थम्। तेन ये यौगिकाः प्रशस्तशोभनरमणीयादयः, ये च विशेषवचनाः शुचिमृद्वादयः, ये च जातिशब्दाः सन्तः परत्र प्रयोगात्प्रशंसां गमयन्ति, सिंहो माणवक इत, ते सर्वे व्युदस्ताः।

 (अष्टाoसूo2-1-67)

 युवाखलतिपलितवलिनजरतीभिः(अष्टाoसूo2-1-67)। जरद्भिरिति पाठान्तरम्। तवाद्यपाठे युवशब्देन जरत्याः सामानाधिकरण्यासम्भवात्तदन्यथानुपपत्त्या "प्रातिपदिकग्रहणे लिङ्गविशिष्ठस्यापि"(पoभाo73)इति परिभाषा ज्ञाप्यते। तथाच युवयुवतिशब्दयोर्द्वयोरपि खलत्यादिभिश्चतुर्भिरुभयलिङ्गैः समानाधिकरणैः सह समासे अष्टौ उदाहरणानि पर्यवस्यन्ति। तथाहि, युवा खलतिः युवखलतिः। युवतिः खलती युवखलती। "कृदिकारादक्तिनः"(काoवाo) "सर्वतोऽक्तिन्नर्थादित्येके"(काoवाo)इति ङीष्। युवपलितः। युवपलिता। युववलिनः। युववलिना। वलिशब्दः पामादिः। युवजरन्। युवजरती इति। जीर्यतेरतृन्। "उगितश्च'(अष्टाoसूo4-1-3)इति ङीप्। युवत्यामेव जरतीधर्मोपलम्भेन तद्रूपारोपात्सामानाधिकरण्यम्। यत्तु एवं सति पुंस्येव स्त्रीत्वारोपेण जरतीसामानाधिकरण्यं सम्भवतीति परिभाषाज्ञापनं कथमिति हरदत्तेनोक्तं, तत्रेदमुत्तरम्। आरोपं विनोपपत्तौ किं तेन? नहि एकमगत्या आरोपितमिति सर्वमेवारोपणीयम्, लक्ष्यानुरोधेन परिभाषज्ञापनस्यैवौचित्यात्। "कुमारः श्रमणादिभिः'(अष्टाoसूo2-1-70)इति वा ज्ञापकमस्तु, श्रमणादिषु स्त्रीलिङ्गानामेव वहूनां पाठात्। अश्वादिभ्यः फञ्विधौ "पुंसि जाते'(गoसूo)इति गणसूत्रे पुंसीत्युक्तिर्ज्ञापिकेति तु तत्त्वम्। युवशब्दस्य पूर्वनिपातनियमार्थं वचनम्। अनियमो हि प्रसक्तः, गुणशब्दत्वात्।

 (अष्टाoसूo2-1-68)

 कृत्यतुल्याख्या अजात्या(अष्टाoसूo2-1-68)। कृत्यप्रत्ययान्तास्तुल्यपर्यायाश्चाजातिवचनेन सह प्राग्वत्। भोज्योष्णम्। भोज्यलवणम्। तुल्यश्वेतः। सदृशश्वेतः। पूर्वनिपातनियमार्थं वचनम्। अजात्येति किम्? भोज्य ओदनः। प्रतिषेधसामर्थ्याद्विशेषणमित्यपि न भवति। \`तुल्यमहान्' इत्यादौ तु परत्वादनेन "सन्महत्"(अष्टाoसूo2-1-61) इति बाध्यते। तस्य तु अकृत्यतुल्याख्या अवकाशः। कथं तर्हि "तस्य सत्कृत्यशालिनः" इति भट्टिः? "सन्महत्"(अष्टाoसूo2-1-61)इत्यस्मात्परत्वादनेन समासे \`कृत्यसत्' इति स्यात्। सत्यम्, सतां कृत्यमिति षष्ठीसमासो बोध्यः। एवं \`परमपूज्यः' इत्यत्र।

 (अष्टाoसूo2-1-69)

 वर्णो वर्णेन(अष्टाoसूo2-1-69)। समानाधिकरणेन सह प्राग्वत्। कृष्णसारङ्गः। सारङ्गश्चित्रः। स चाकृष्णोऽपि सम्भवति। अतः कृष्णो विशेषणम्। न चासम्भवः, नानारूपसमाहारश्चित्रमित्यभ्युपगमात्। चित्रत्वं रूपत्वव्याप्यं निलत्वादिविरुद्धं जात्यन्तरमेवेति पक्षे तु कृष्णावयवके कृष्णशब्दस्य लक्षणा बोध्या।

 स्यादेतत्। "तृतीया तत्कृता"(अष्टाoसूo2-1-30)इतीह सिद्धम्, सारङ्गत्वस्य कृष्णादिकृतत्वात्। एवञ्च "वर्णेषु"(अष्टाoसूo6-2-3)इति पूर्वपदप्रकृतिस्वरोऽपि न विधेयः "तत्पुरुषे तुल्यार्थतृतीया"(अष्टाoसूo6-2-2)इत्येव गतार्थत्वात्। मैवम्, \`कृष्णशुक्लः' \`हरितशुक्ला' इत्याद्यर्थं समासस्यावश्यंविधेयत्वात्। न हीह तत्कृतत्वमस्ति। तथा स्वरसुत्रमप्युभाभ्यां वक्तव्यम्। इह मा भूत् कृष्णैतः, लोहितैतः, इति। तथा चानेन इति निषेधार्थं विध्यर्थं वेति परं संशयः। तत्र कृष्णशुक्लादौ विध्यर्थमेवेति स्थितम्। प्रतिपदोक्तस्य समासस्य ग्रहणसम्भवात्स्वरसूत्रे "वर्णोनेत" इत्येवास्तु वर्णोष्विति न कर्तव्यमिति तुत्त्वम्। वस्तुतस्तु "वर्णो वर्णेषु"(अष्टाoसूo6-2-2)इति यथान्यासमस्तु। प्रकृतसूत्रमेव तु न कर्तव्यं "विशेषणं विशेष्येण"(अष्टाoसूo2-1-57)इत्येव समासस्य सिद्धत्वादिति ध्येयम्।

 मत्वर्थीयचिकीर्षायां न कर्मधारय इति वक्तव्यम्॥ वीरपुरुषवान् ग्राम इति मा भूत्। तथाच प्रथमत एव मत्वर्थविवक्षया बहुव्रीहिरेव भवति। न्यायसिद्धं चेदमिति भाष्यम्। बहुव्रीहिमात्रेण लभ्येऽर्थे मतुबादेर्गौरवपराहतत्वात्। कृष्णसर्पवान्वल्मीकः, लोहितशालिमान् ग्रामः इत्यादि तु भवत्येव, कर्मधारयं विना जातिविशेषस्याप्रतीतेः। सर्वशब्दस्य त्वकारान्तैः कर्मधारय इष्यते। तस्माच्च ठनं बाधित्वेनिरेवेति वक्तव्यम्। सर्वधनी। सर्वबीजी। सर्वकेशी।

 (अष्टाoसूo2-1-70)

 कुमारः श्रमणादिभिः(अष्टाoसूo2-1-70)। पूर्वनिपातनियमार्थं सूत्रम्। येऽत्र स्त्रीलिङ्गाः पठ्यन्ते-श्रमणः, प्रव्रजिता, कुलटा इत्येवमादस्तैः सह स्त्रीलिङ्ग एव कुमारशब्दः समस्यते। ये तु पुंल्लिङ्गा अध्यापकादयस्तैरुभयथा, प्रातिपदिकग्रहणे लिङ्गविशिष्टस्यापि ग्रहणात्। कुमारी श्रमणा कुमारश्रमणा। श्रमणा। प्रव्रजिता। कुलटा। गर्भिणी। तापसी। दासी। बन्धकी। अध्यापक। अभिरूपक। पण्डित। पटु। मृदु। कुशल। चपल। निपुण।

 (अष्टाoसूo2-1-71)

 चतुष्पादो गर्भिण्या(अष्टाoसूo2-1-71)। जातिरिति मण्डूकप्लुत्यानुवर्तते चतुष्पाज्जातिवाचिनः सुबन्ता गर्भिणीशब्देन सह प्राग्वत्। गोगर्भिणी। अजगर्भिणी। जातिः किम्? कालाक्षी गर्भिणी। चतुष्पात्किम्? ब्राह्मणी गर्भिणी। गर्भिणीशब्दस्य परनिपातार्थं वचनम्। प्रत्युदाहरणे तु "विशेषणम्"(अष्टाoसूo2-1-57)इति समासे पूर्वनिपातो बोध्यः।

 (अष्टाoसूo2-1-72)

 मयूरव्यंसकादयश्च(अष्टाoसूo2-1-72)। एते समुदाया निपात्यन्ते। चकारोऽवधारणार्थः समासान्तरं व्यावर्तयति। व्यंसको धूर्तः। मयूरश्चासौ ब्यंसकश्चेति विग्रहः। व्यंसकशब्दस्य गुणवचनत्वात्पूर्वनिपाते प्राप्ते वचनम्। एवं छात्राव्यंसकादीनां यवनमुण्डपर्यन्तानाम्।

 अन्ये त्वाहुः-मयूर इव व्यंसकः। छात्र इव व्यंसकः। कम्बोज इव मुण्डः। यवन इव मुण्डः। उपमानसमासोऽयम्। तत्र--"उपमानानि सामान्यवचनैः"(अष्टाoसूo2-1-55)इत्येव सिद्धे पुनर्विधानं "तत्पुरुषे तुल्यार्थतृतीया"(अष्टाoसूo6-2-2)इति पूर्वपदप्रकृतिस्वरो मा भूदिति। स ह्‌युपमानसंशब्दनेन विहिते समासे विधीयते। मयूरव्यंसकः। छात्रव्यंसकः। कम्बोजमुण्डः। यवनमुण्डः। पादगृह्य, हस्तगृह्य, लाङ्गूलगृह्य, पुनर्दाय, एते चत्वारश्च छन्दसि। यत्प्राक्षिमाः पितरं पादगृह्य। अग्निर्होता हस्तगृह्या निनाय। पुनर्दाय ब्रह्मजायाम्। पुनश्च नसौ छन्दसीति गतिसंज्ञा तु वार्तिककारोक्ता न तु सूत्रारूढेति गणकारेणेदं पठितम्।

 एहीडादयोऽन्यपदार्थे(गoसूo)। एहीडेति यस्मिन्कर्मणि तदेहीडम्। एवम् एहियवम्। एहि वाणिजेति यस्यां क्रियायां सा एहिवाणिजा। एवम् अपेहिवाणिजा। प्रेहिवाणिजा। एहि स्वागतमिति यस्यां क्रियायां सा एहिस्वागता। "ऊह वितर्के(भ्वाoआo641)लोण्मध्यमैकवचनम्। प्रोहकरटमिति यस्यां सा प्रोहकरटा। निपातनात्परस्मैपदम्। प्रोहकटा। प्रोहकर्दमा। उद्धरटूडा। आहरवसना। आहरवनिता। कृन्तविचक्षणा। "कृती छेदने"(तुoपo1435)लोट् सेर्हिः। मुचादित्वान्नुम्। कृन्त विचक्षण इति यस्यां क्रियायां सेत्यर्थः। गणरत्ने तु कृन्धि विचक्षणेति पाठः। तत्र "कृती वेष्टने"(रूoपo1447)इति रुधादिर्बोध्यः। उद्धरकोष्ठात् उत्सृज देहीति यस्यां क्रियायां सा उद्धरोत्सृजा। "आख्यातमाख्यातेन"(गoसूo)इति सिद्धे असातत्यार्थं वचनम्। एवम्-उद्धमविधमा। उत्पच निपचा। उत्पतनिपता। इहैषांसमासानामन्यपदार्थे स्त्रीलिङ्गत्वाट्टाप्। एवमग्रेऽपि उदक् च अवाक् च उच्चावचम्। उच्चैश्च नीचैश्चोच्चनीच्चम्। आचितं चोपचितं च आचोपचम्। आचपचम्। निश्चितं च प्रचितं च निश्चप्रचम्। एते सर्वे निपात्यन्ते। न विद्यते किञ्चन यस्यासावकिञ्चनः। सकिञ्चनः। स्नात्वाकालकः। इह समासान्तोदात्तत्वं ल्यषभावश्च निपात्यते। समानकर्तृकत्वं तु अन्तर्भूतक्रियापेक्षं बोध्यम्, स्नात्वाकालकः संपन्न इत्यर्थावगमात्। पीत्वास्थिरकः। भुक्त्वासुहितः। प्रोष्य पायान् उत्पत्य या कला उत्पतनं कृत्वा या पाण्डुर्भवति सोच्यते हस्तिज्वरः पाकलः। तद्विशेषस्तु कूटपाकलः "कलभं कठोर इव कूटपाकलः" इति भवभूतिप्रयोगात् हस्तिशास्त्रे तथादर्शनाच्येत्यन्ये। निपत्यरोहिणी। निषद्यश्यामा। अपेहिप्रणमा।

 जहिकर्मणा बहुलमाभीक्ष्ण्ये कर्तारं चाभिदधाति(काoवाo)। जहीति लोण्मध्यमैकवचनान्तम्। तत्कर्मणा बहुलं समस्यते आभीक्ष्ण्ये गम्यमाने समासेन चेत्कर्ताभिधीयते। जहिजोडमित्याभीक्ष्ण्येन य आह स जहिजोडः। जहस्तम्बः। उज्जहिस्तम्बः।

 आख्यातमाख्यातेन क्रियासात्ये(गoसूo)। अश्नीतपिबतेत्येवं यत्र सततमभिधीयते साऽश्नीतपिबता। एवं पचतभृज्जता। खादतमोदता। खादतवसता। अहरनिचया। आहरनिष्कषा। उत्पचनिपचा। भिन्धिलवणा। भिन्धि लवणमिति यस्यामभिधीयते सा क्रिया तथा। एवं पचलवणा। आकृतिगणोऽयम्। तेनान्येपि ज्ञेयाः। तत्र केचिद्गणरत्नकृता संगृहीताः। तद्यथा-नास्ति कुतोपि भयं यस्य सः अकुतोभयः। कान्दिशं गच्छामीति य आह स कान्दिशीकः। गणपाठसामर्त्यादीकण् द्वीतीयाया अलुक्च। "कान्दिशीको भयद्रुतः"(अoकोo3-2-42)इत्यमरः। अहोपुरुषोऽहमिति यो तस्य भाव आहोपुरुषिका। मनोज्ञादित्वाद्‌वुञ्। अहं शक्तोऽहं शक्त इति यस्यां साहमहमिका। या इच्छा अभिप्राय इति यदृच्छा। एहिरेपाहिरा। एहि रे पाहि रे इति यस्यां सा तथेत्यर्थः। गणपाठादात्वम्।

 एहिरां पाहिरे नीता येन निश्चप्रचा अपि।

 तत्कर्म दग्धुं सेवेथा गोविन्दमकुतोभयम्॥

 उन्मृड्‌ढि अवमृड्‌ढीति यस्यां सा उन्मृजावमृजा। अत एव निपातनादनयोरिहैव साधुत्वम्। अन्यद् द्रव्यं द्रव्यान्तरम्। अन्तरशब्दो भिन्नवाची। भिन्नश्चाभेदेन सम्बन्धेन पूर्वपदार्थे विशेषणम्। पूर्वपदजन्यबोधप्रकाराश्रयप्रतियोगित्वं भेदे व्युत्पत्तिसिम्। अवश्यकार्यम्। तदेव तन्मात्रम्। "मात्रं कार्त्स्न्येऽवधारणे"(अoकोo3-3-177)इत्यादि।

 ॥ इति श्रीशब्दकौस्तुभे द्वितीयाध्यायस्य प्रथमे पादे तृतीयमान्हिकम्॥ पादश्चायं समाप्तः॥











 ॥द्वितीयेपादे प्रथममान्हिकम्॥

 (अष्टाoसूo2-2-1)

 पूर्वापराधरोत्तरमेकदेशिनैकाधिकरणे(अष्टाoसूo2-2-1)। अवयविना सह पूर्वादयः समस्यन्ते स तत्पुरुषः, एकत्वसंख्याविशिष्टश्चेदवयवी भवति। पूर्वं कायस्येति पूर्वकायः। अपरकायः, इत्यादि। षष्ठीसमासापवादोऽयम्। तथाच \`कायपूर्वः' इति प्रयोगोऽनेन व्यावर्त्यते। \`पूर्वकायः' इति प्रयोगस्तु पूर्वश्चासौ कायश्चेति कर्मधारयेणापि सिद्धः। समुदायेषु हि वृत्ताः शब्दा अवयवेऽपि वर्तन्ते इति न्यायात्, ऊर्ध्वकाय इतिवत्। ननु षष्ठीसमासव्यावृत्तयेऽपि सूत्रं न कार्यं, षष्ठ्या एवेह दुर्लभत्वात्। पञ्चम्या हीह भाव्यम्, दिशि दृष्टः शब्दो दिक्‌शब्द इति व्याख्यानेन सम्प्रत्यदिग्‌वृत्तिनाऽपि योगे पञ्चमीस्वीकारात्? सत्यम्। अवयववृत्तिभिर्योगे षष्ठ्येवेष्यते "तस्य परमाम्रेडितम्"(अष्टाoसूo8-1-2)इति लिङ्गात्। एकदेशिशब्दोऽयमवयेव रूढः। अत एव ततो मत्वर्थीयः \`कृष्णसर्पवान्वल्मीकः' इति यथा। यद्यपीह "एकगोपूर्वात्"(अष्टाoसूo5-2-118)इति टञ् प्राप्तस्तथाप्यत एव निर्देशादिनिर्बोद्धव्यः। एकदेशवाचिनि तु एकदेशीयशब्द एव, बहुव्रीहिलभ्येऽर्थे मतुबादयो नेत्युक्त्वात्। एकदेशिना किम्? पूर्वं नाभेः कायस्य। नाभेः पूर्वो भागः स कायस्य सम्बन्धीत्यर्थः। नाभेरिति दिग्योगलक्षणपञ्चमी। अत्र पूर्वस्य भागस्य नाभिरवधिर्न त्वेकदेशी, अतो न नाभ्या समासः। कायेन तु स्यादेव पूर्वकायो नाभेरिति, पूर्वशब्दस्य नित्यसापेक्षत्वात्। एकाधिकरणे किम्? पूर्वं छात्राणामामन्त्रयस्व नेयं निर्धारणे षष्ठी, किन्तु समुदायसमुदायिसम्बन्धे। बहुवचनं तूद्‌भूतावयवभेदसमुदायविवक्षया यथा 'छात्राणां पञ्चमः' इति। ततश्च छात्राणामेकदेशित्वमस्त्येव, किन्त्वेकत्वसंख्यावैशिष्ट्यं नास्तीति समासाभावः। कथन्तार्हि \`मध्याह्नः' इति? अत्राहुः-सर्वस्यैकदेशवाचिनोऽह्ना समासः, संख्याविसाय"(अष्टाoसूo6-3-110)इति ज्ञापकात्। नह्यन्यथा सायपूर्वत्वमह्नस्योपपद्यते। केचित्तु नेदं विशेषापेक्षं ज्ञापकमह्नेति, किन्तु सामान्यापेक्षम्। सर्व एकदेशवाची कालेन समस्यते इति ज्ञाप्यशरीरम्। तेन \`मध्यरात्रः' \`उपारताः पश्चिमरात्रगोचराः' इत्यादि सिद्धम्। न चोर्ध्वकायवत्सामानाधिकरण्येन सायाह्नमध्यरात्रादेर्निर्वाहः शङ्क्यः, "अहःसर्वैकदेश"(अष्टाoसूo5-4-87)इत्यादिना विहितस्याचः "अहःसर्वैकदेश"(अष्टाoसूo5-4-88)इत्यह्नादेशस्य चैकदेशिसमासं विनाऽनुपपत्तेः। कथन्तर्हि \`दिनमध्यः' \`रात्रिमध्यः' इति ज्ञापकसिद्धं न सर्वत्रेत्यदोषः।

 (अष्टाoसूo2-2-2)

 अर्धं नपुंसकम्(अष्टाoसूo2-2-2)। नित्यक्लीबोऽर्धशब्द एकद्रव्ये विद्यमानेनावयविवाचिना सह प्राग्वत्।

 भित्तं शकलखण्डे वा पुंस्यर्धोऽर्धं समेंऽशके।(अoकोo1-3-16)तत्र शकलखण्डे इति नपुंसकत्वस्य रूपभेदान्निर्णये पूंस्त्वविकल्पादस्त्रियामिति फलितम्। न च स्त्रीलिङ्गरूपमेव किन्न स्यादिति वाच्यम्, भिन्नलिङ्गानां न द्वन्द्व इति तेन परिभाषितत्वात्। शकलश्चास्त्रीति निर्देशेनैव निर्णयात्। \`अर्धः' इत्यत्र तु रूपभेदात्पुंस्त्वावगतौ सत्यां वापुंसीति तद्विकल्पेनाविशेषात्स्त्रीनपुंसके लभ्येते। तथा चार्धशब्दस्त्रिष्विति फलितोऽर्थेः। समेंऽशके तु अर्धं नित्यनपुंसकमित्यर्थः। अर्धं पिप्पल्याः अर्धपिप्पली। "एकविभक्तावषष्ठ्यन्तवचनम्"(काoवाo)इति पिप्पलीशब्दस्यानुपसर्जनत्वान्न ह्रस्वः। एकाधिकरणे किम्? अर्धं पिप्पलीनाम्। कथं तर्ह्यर्धपिप्पल इति? अर्धआनि पिप्पलीनामिति विग्रहे मा भूत्। खण्डसमुच्चये तु भविष्यति, अर्धपिप्पली च अर्धपिप्पली चेत्यादि विग्रहात्। एकदेशिनेति किम्? अर्धं पशोर्देवदत्तस्य। देवदत्तोऽत्र स्वामी न त्ववयवीति न तेन समासः। पशुना तु स्यादेवअर्धपशुर्देवदत्तस्येति। देवदत्तस्वामिकं पशोरर्धमित्यर्थः। नपुंसकं किम्? ग्रामार्धः। नगरार्धः। अर्धमिति निर्देशादेव सिद्धे नपुंसकग्रहणं सूत्रे लिङ्गनिर्देशो न विवक्षित इति ज्ञापयितुम्। तेन "तस्येदम्"(अष्टाoसूo4-3-120)इति लिङ्गत्रयेऽपि भवति। एतत्सूत्रं "

परवल्लिङ्गम्"(अष्टाoसूo2-4-26)इत्यत्र भाष्ये प्रत्याख्यातम्। तथाहि, \`अर्धपिप्पली' इति कर्मधारयेण सिद्धम्, समुदाये दृष्टाः शब्दा अवयवेऽपि वर्त्तन्ते इति न्यायात्। समप्रविभागादन्यत्र हि तवाप्येषैव गतिः। अर्धाहारः, अर्धहारः, अर्धजरतीयम्, अर्धवैशसम्, अर्धोक्तम्, अर्धविलोकितम्, इत्यादिदर्शनात्। न च समप्रविभागे षष्ठीसमासं बाधितुमिदं सूत्रमिति वाच्यम्, षष्ठीसमासस्यापीष्टत्वादिति। तथाच कालिदासः प्रायुङ्क्त-"प्रेम्णा शरीरार्धहरां हरस्य' इति।

 (अष्टाoसूo2-2-3)

 द्बितीयतृतीयचतुर्थतुर्याण्यन्यतरस्याम्(अष्टाoसूo2-2-3)। एतानि एकदेशिना सह वा प्राग्वत्स्युरेकं चेद् द्रव्यम्। द्वितीयं भिक्षायाः द्वितीयभिक्षा, भिक्षाद्बितीयम्। तृतीयभिक्षा। \`भिक्षातृतीयम्' इत्यादि। एकदेशिना किम्? द्वितीयं भिक्षाया भिक्षुकस्य। एकाधिकरणे किम्? द्वितीयं भिक्षाणाम्।

 स्यादेतत् पूर्वनसूत्रवदिदमपि प्रत्याख्यातम्। तथाहि, समुदायशब्दस्यावयवे वृत्तौ कर्मधारयेण \`द्वितीयभिक्षा' इत्यादि सिद्धम्। \`भिक्षाद्वितीयम्' इत्यादि तु षष्ठीसमासेन सिद्धम्। मैवम्, "पूरण"(अष्टाoसूo2-2-11)इतिषष्ठीसमासनिषेधात्। सिद्धान्ते त्वस्मिन् सूत्रेऽन्यतरस्यांग्रहणसामर्थ्यात्पक्षे षष्ठीसमासो लभ्यते, वाक्यस्य महाविभाषयैव सिद्धेः। नन्वेतत्सूत्रं विनापि पूरणाद्भागे"(अष्टाoसूo5-3-48)इति स्वार्थेऽन्‌प्रत्ययं कृत्वा तदन्तेन षष्ठीसमासं करिष्याम इति चेत्? न, तत्रापि प्रतिषेधसाम्यात्। "पूरण"(अष्टाoसूo2-2-11)इत्यत्र हि अर्थग्रहणं न तु पूरणाधिकारविहितप्रत्ययग्रहणम्, अर्थशब्दस्य प्रत्येकमभिसम्बन्धात्। स्वार्थितम्। अत एव 'तान्युञ्च्छषष्ठाङ्कितसैकतानि"(रoवo5-8)इत्यत्र समासः प्रामादिक इत्याहुः। वस्तुतस्तु "परवल्लिङ्गम्"(अष्टाoसूo2-4-26)इतिसूत्रे तत्पुरुषग्रहणं "द्विगुप्राप्त" इत्यादि वार्त्तिकं "पूर्वापर"(अष्टाoसूo3-1-58)इत्यादित्रिसूत्री च भाष्ये प्रत्याख्याता। तथाच भिक्षाद्वितीयादिसिद्धये संज्ञाप्रमाणत्वादिनिर्देशानां सामान्यापेक्षज्ञापकताश्रयणीया "पूरण"(अष्टाoसूo2-2-11)इत्यादिनिषेधोऽनित्य इति। एवञ्चोच्छषष्ठेत्यपि साध्विति दिक्। तुरीयस्यापीष्यते इति वृत्तिकाराः। एतच्च भाष्यादौ नास्ति।

 (अष्टाoसूo2-2-4)

 प्राप्तापन्ने च द्वितीया(अष्टाoसूo2-2-4)। एतौ द्वितीयान्तेन सहप्राग्वत्। पक्षे "द्वितीयाश्रित"(अष्टाoसूo2-2-24)इतिसमासः। प्राप्तो जीविकां प्राप्तजीविकः। जीविकाप्राप्त इति वा। आपन्नजीविकः। जीविकापन्नः। यद्यपि प्राप्ता जीविका येनेति कृत्वा कर्मणि क्तान्तेन बहुव्रीहौ \`प्राप्तजीविकः' इत्यादि सिध्यति, तथापि समासान्तोदात्तार्थं वचनं \`प्राप्तसुखः' इत्याद्यर्थञ्च। इह हि बहुव्रीहौ "जातिकालसुखादिभ्यः"(काoवाo)इति निष्ठायाः परनिपातः स्यात्। लिङ्गविशिष्टपरिभाषया प्राप्तशब्दस्याप्ययं समासः। प्राप्ता जीविका प्राप्तजीविकेति। ननु "एकविभक्ति"(अष्टाoसूo1-2-24)इत्युपसर्जनतया जीविकाशब्दस्य ह्रस्वोऽस्तु नाम, प्राप्ताशब्दस्य तु कुतः सः? अत्र भाष्यम्, "अच" इति पूर्वपदस्याकारोऽपि सूत्रेऽस्मिन्विधीयते, चकारेण समुच्चयार्थेनाकारप्रश्लोषस्यानुमानादिति। प्राप्तापन्ने समस्येते, अ च, अत्वं च भवति प्राप्तापन्नयोः। सौत्रत्वाच्च प्रकृतिभावो नेति भाव इति प्राञ्चः। वस्तुतस्तु द्वितीयेत्यस्यानन्तरमकारप्रश्लेषो बोध्यः। एवं हि प्रकृतिभावप्रसङ्ग एव नास्तीति बोध्यम्।

 (अष्टाoसूo2-2-5)

 कालाः परिमाणिना(अष्टाoसूo2-2-5)। परिमीयते परिच्छिद्यते येन तत्परिमाणं तद्वान्परिमाणी। परिच्छेद्यवाचिना सुबन्तेन सह कालाः समस्यन्ते स तत्पुरुषः। मासो जातस्य यस्य स मासजातः। ननु जातो देवदत्तः तस्य च दिष्ट्यादि परिच्छेदकं न तु कालः, तस्य क्रियामात्रपरिच्छेदकत्वादिति चेत्? सत्यम्, साक्षात्क्रियां परिच्छिन्दन्नपि कालस्तद्‌द्वारा देवदत्तं परिच्छिनत्ति। यस्य हि जननादूर्ध्वं मासो गतः स मासजात इति व्यवह्रियते। तत्र व्यवहारकालजननक्षणयोरन्तरालभावी मासो जननद्वारा जातमपि परिच्छिनत्त्येव। विग्रहे षष्ठीनिर्द्दिष्टस्यापि वृत्तौ प्राधान्यमिह बोध्यम्। \`दण्डी चित्रगुः' इत्यादाविव विशेषणविसेष्यभावव्यत्यासेनैव एकार्थीभावाभ्युपगमात्। तथाच हरिणा-

 क्वचिद् गुणप्रधानत्वमर्थानामविवक्षितम्।

इत्युपक्रम्य-

 आख्यातं तद्धितार्थस्य यत्किञ्चिदुपदर्शकम्।

 गुणप्रधानभावस्य तत्र दृष्टो विपयर्यः॥

 इति वदता आक्षिकवैयाकरणाद्युदाहरणानि स्पष्टीकृतानि। तथाच \`मासजातः' इत्यस्य मासप्राग्भाविजननाश्रय इत्यर्थः। अथ एव मास जातो दृश्यतामित्यादिक्रियायोगो जातस्यैव भवति न तु अर्धपिप्पल्यादाविव पूर्वपदार्थस्य। द्व्यहजातः। द्वयोरह्नोः समाहारः। "राजाहः सखिभ्यष्टच्"(अष्टाoसूo5-4-91)। "न संख्यादेः समाहारे"(अष्टाoसूo5-4-89)इत्यह्नादेशप्रतिषेधः। कथन्तर्हि \`द्व्यह्नजातः' इति? उच्यते, नायं समाहारे द्विगुः किन्तूत्तरपदे द्वे अहनी जातस्य यस्येति त्रिपदतत्पुरुषाभ्युपगमात्। ननु सुप्‌सुपेत्येकत्वस्य विवक्षितत्वात्कथमेतिदिति चेत्? वचनादित्यवेहि। उक्तं हि वार्त्तिककृता-"उत्तरपदेन परिमाणिना द्विगोः समासवचनम्" इति। अस्यार्थः-परिमाणिवचनेनोत्तरपदेन द्विगोः सिद्धये समासो वक्तव्यः। अर्थाद् द्वयोर्युगपदिति गम्यते। तथाच वचनाद्बहूनामप्ययं तत्पुरुषो भवति। एवं द्वौ मासौ जातस्य पूर्वयोस्तत्पुरुषे सति "कालान्ते द्विगौ"(अष्टाoसूo5-1-86)इति पूर्वपदप्रकृतिस्वरो भवति। द्वयोर्मासयोः समाहारो द्विमासम्। पात्रादिः। द्विमासं जातस्येति तु विगृह्य समासे क्रियमाणे सतिशिष्टत्वात्समासान्तोदात्तत्वं स्यात्।

 स्यादेतत्। यावद्वचनं वाचनिकामेति परिमामिमात्रेण त्रिपदतत्पुरुषः, अन्यत्र तु द्विपदं एवेति स्थितम्। तथाच "कथं त्रिलोकनाथेन सतां मखद्विषः" इति कालिदासः। "तवरसरुचिरम्" इति च काव्यप्रकाशकारः? इह हि त्रिलोकनवरसशब्दयोर्न तावद् "विशेषणं विशेष्येण"(अष्टाoसूo2-1-87)इति समासः। "दिक्‌संख्ये संज्ञायाम्"(अष्टाoसूo2-1-50)इति नियमात्। नापि समाहारे द्विगुः "द्विगोः"(अष्टाoसूo4-1-21)इति ङीप्‌प्रसङ्गात्। न च पात्रादित्वं कल्प्यम् \`त्रिलोकी' इति प्रयोगस्यासाधुतापत्तेः। तथा च परिशेषात्त्रिपदत्वपक्ष एवावशिष्यते। द्विमासजातः। त्रिपदे तत्पुरुषे जातशब्दे उत्तरपदे परतः स चोक्तरीत्या दुष्ट एवेति। अत्रोच्यते, लोकशब्दोऽत्र समुदायपरः। तथा च त्र्यवयवो लोक इति मध्यमपदलोपी तत्पुरुषः। इदञ्च, "द्विगोर्लुगनपत्ये"(अष्टाoसूo4-1-88)इत्यत्र भाष्ये एव स्पष्टम्। त्रयाणां लोकनाथ इति वा। नवरसा चासौ रुचिरेति बहुव्रीहिगर्भः कर्मधारयोऽपि सुवचः।

 प्रकृतमनुसरामः। \`राजपुरुषः' इत्यादौ यद्यप्यभेदैकत्वसंख्या भासते तथापि मासजाते न तथा किन्तु शूर्पेण क्रीतः शौर्पिक इत्यत्र शूर्पस्येव मासस्य मुख्यमेवैकत्वम्। अक्तपरिमामस्य वाचके तथैव व्युत्पत्तेरिति ध्येयम्।

 (अष्टाoसूo2-2-6)

 नञ्(अष्टाoसूo2-2-6)। नञ् सुपा सह प्राग्वत्। अब्राह्मणः। अवृषलः। उत्तरपदार्थप्रधानोऽयम्। तथाहि आरोपितत्वं नञा द्योत्यते। तच्चोत्तरपदप्रवृत्तिनिष्ठम्। तथा चारोपितं यद् ब्राह्मणत्वं तद्विशिष्टे समासः शक्तः। विशेषणविशेष्ययोः संसर्गस्त्वारोप एव। तेन ब्राह्मणाभिन्नत्वबोध आर्थः। अत एवानुपसर्जनत्वादतस्मिन्नित्यादिसर्वनामकार्यनिर्वाहः।

 स्यादेतत्। विघ्नानामभावोऽपिघ्नमित्यत्रापि परत्वात्तत्पुरुषः स्यात्। अव्ययीभावस्तु \`निर्मक्षिकम्' इत्यादौ सावकाशः। मैवम्, उत्तरपदार्थप्राधान्य एवास्य प्रवृत्तेः। उक्तं हि प्राक् "अव्ययीभावादिमहासंज्ञाव्यवहारेण पूर्वाचार्योक्तार्थनियमोऽप्युत्सर्गतः स्वीक्रियते" इति। नन्वेवम्, \`अनुपलब्धिः' इत्यादौ का गतिः? शृणु। "रक्षोहागमलघ्वसन्देहाः" इति भाष्यप्रयोगात्पक्षे तत्पुरुषोऽपीष्यते। अत एव भूवादिसूत्रे "अथासंहितया" इति "विरामोऽवसानम्'(अष्टाoसूo1-4-110)इति सूत्रे तु "अद्रुतायामसंहितम्" इति द्विधापि भाष्यवार्तिकयोः प्रयुक्तम्। यद्वा, अनुपलब्ध्यसन्देहादावपि लाक्षणिक आर्थो वा तदभावबोधः।

 स्यादेतत, अन्यपदार्थप्राधान्येऽयं समासः। भावप्रधानो ह्यत्रनिर्द्देशः। न ब्राह्मणत्वं यस्मिन्नित्यर्थादुन्मत्तगङ्गादावव्ययीभाव इवेह तत्पुरुषो बहुव्रीहेर्बाधक इति। फलन्तु \`अकर्ता' \`अभोक्ता' इत्यादौ "नद्यृतश्च"(अष्टाoसूo5-4-153)इति कबभावः स्यात्। मैवम्, \`अतस्मिन्' इत्यादौ सर्वनामकार्यगणकार्ययोरसिद्धिप्रसङ्गात्। \`अवर्षा हेमन्तः' इत्यत्र हेमन्तस्येव तद्विशेषणस्याप्येकवचनापत्तेश्च। \`अधनो ब्राह्मणः' इत्यादावपि न्यायसाम्यात्तत्पुरुषपरवल्लिङ्गतापत्तेश्चेति दिक्।

 मतान्तरन्तु-

 तपःश्रुतञ्च योनिश्चोत्येतद् ब्राह्मणकारणम्।

 तपःश्रुताभ्यां यो हीनो जातिब्राह्मण एव सः॥

 इत्यादिवचनप्रामाण्यात्सर्वे समुदायशब्दाः तत्तद्व्यक्तिभिरिव तदीयगुमसमुदायेनाप्युपहितायाः सत्ताया जातित्वात्। तथाच \`अपूर्णो ब्राह्मणोऽब्राह्मणः' इति सर्वथाप्यत्तरपदार्थप्राधान्यं निर्बाधम्। अत्र च लिङ्गम्-"एतत्तदोः"(अष्टाoसूo6-1-102)इति सूत्रेऽनञ्‌समासग्रहणम्। एवञ्च "अनेकमन्यपदार्थे"(अष्टाoसूo2-2-4)इत्यादावेकवचनं सिद्धम्। माघश्च-"सेव्यतेऽनेकया सन्नतापाङ्गया" इति। कथन्तर्हि "पतन्त्यनेके जलधेरिवोर्मयः" इति? अत्राहुः। अध्यारोपितैकत्वानां प्रकृत्यर्थतया तत्र वास्तवबहुत्वाभिप्रायं बहुवचनं न विरुध्यते इति। अनेकश्चानेकश्चेत्येकशे षो वा। यत्तु-

 तत्सादृश्यमभावश्च तदन्यत्वं तदल्पता।

 अप्राशस्त्यं विरोधश्च नञर्थाः षट् प्रकीर्त्तिताः॥

 यथा-अब्राह्मणः, अ पं. अनश्वः, अनुदरा कन्या, अपचसि, अधर्मः, इति। तत्तु यथायथमधिकार्थमभिप्रेत्येति बोध्यम्। निरूढलक्षणायाः शक्तिसमकक्ष्यतया सिद्धान्ते त्वतिरिक्तशक्तेरुक्ततया वृत्तिविशेषे तदर्थान्तर्भाव इति वा कथञ्चिन्नेयम्। इह न ब्राह्मणस्य भाव इति युगपदेव भावेनारोपितत्वेन च सम्बन्धे विवक्षिते समास एव प्रथमं न तु परावपि त्वतलौ, प्रकृत्यर्थस्य सापेक्षत्वेनासामर्थ्यात्। नञ्‌समासस्तु प्रधानस्य सापेक्षत्वान्निर्बाधः। ततश्च सतिशिष्टः प्रत्ययस्वरो लित्स्वरश्च भवति न तु "तत्पुरुषे तुल्यार्थ"(अष्टाoसूo6-2-2)इत्ययम्।

 (अष्टाoसूo2-2-7)

 ईषदकृता(अष्टाoसूo2-2-7)। स्पष्टोऽर्थः ईषत्पिङ्गलः। ननु \`ईषद्भक्तम्' \`ईषदुन्नतम्' इत्यादावव्याप्तिः। ईषद्गार्ग्यादावतिव्याप्तिश्च। सत्यम्। अत एव वार्तिककृतोक्तम्-"ईषद् गुणवचनेन" इति। अकृतेत्यपनीय तत्स्थाने गुणवचनेनेति पूरणीयमित्यर्थः। अतो नाव्याप्त्यतिव्याप्ती। यद्यपि गर्गापत्यत्वे उत्कर्षापकर्षौ न स्तस्तथापि तदेकार्थेसमवायिनां क्रियागुणानां तौ बोध्यौ। तथाच प्रयुज्यते-\`गार्ग्यतरः' \`गार्ग्यकल्पः' इत्यादि।

 (अष्टाoसूo2-2-8)

 षष्ठी(अष्टाoसूo2-2-8)। षष्ठ्यन्तं समर्थेन सुबन्तेन सह प्राग्वत्। राजपुरुषः। कृद्योगा च षष्ठी समस्यत इति वाच्यम्(काoवाo)। इध्मव्रश्चनः। प्रतिपदविधाना चेति निषेधस्यायमपवादः। वस्तुतस्तु स निषेधोऽयं तदपवादश्चेत्युभयमपि न वक्तव्यमिति वक्ष्यते।

 (अष्टाoसूo2-2-9)

 याजकादिभिश्च(अष्टाoसूo2-2-9)। एभिः षष्ठी समस्यते। "तृजकाभ्यां कर्त्तरि"(अष्टाoसूo2-2-15)इत्यस्य प्रतिप्रसवोऽयम्। ब्राह्मणयाजकः। याजक, पूजक, परिचारक, परिवेषक, स्नातक, अध्यापक, उत्सादक, उद्वर्तक, होतृ, पोतृ, भर्तृ, रथगणक, पत्ति, गणक। वृत्।

 गुणात्तरेम तरलोपश्चेति वक्तव्यम्(काoवाo)। इदञ्च वार्त्तिकं भाष्ये "सर्व गुणकार्त्स्न्ये"(अष्टाoसूo6-2-93)इति सूत्रे पठितम्। तरबन्तं यद् गुणवाचि तेन समास इत्यर्थः। "न निर्धारणे"(अष्टाoसूo2-2-10)इति निषेधस्यायमपवाद इति वृत्तिकाराः। "पुरणगुण"(अष्टाoसूo2-2-11)इति गुणनिषेधस्येति भाष्यकाराः। सर्वेषां श्वेततरः सर्वश्वेतः। सर्वेषां महत्तरः सर्वमहान्।

 (अष्टाoसूo2-2-10)

 न निर्धारणे(अष्टाoसूo2-2-10)निर्धारणे या षष्ठी सा न समस्यते। नृणां द्विजः श्रेष्ठः। अत्र द्विजशब्देन समासप्रसङ्गः। तदपेक्षा हि षष्ठी। कथं \`पुरुषोत्तमः' इति? अत्र समाधानं "द्विवचनविभज्य"(अष्टाoसूo5-3-57)इति सूत्रे स्थित्वा कैयट आह यस्मान्निर्धार्यते यश्चैकदेशो निर्धार्यते यश्च निर्धारणहेतुरेतत्त्रितयसन्निधाने निर्धारणे भवतीति तत्रैवायं निषेधो न तु त्रितयसन्निधानाभावेऽपीति। यद्वा, पुरुषेषूत्तम इति निर्धारणसप्तम्यां "संज्ञायाम्'(अष्टाoसूo2-1-44)इति समासः। यत्त्वेवं सति "न निर्धारणे"(अष्टाoसूo2-2-10)इति सूत्रं व्यर्थं स्यादिति। तन्न, स्वरे भेदात्। सप्तमीसमासे हि "तत्पुरुषे तुल्यार्थ"(अष्टाoसूo6-2-2)इति पूर्वपदप्रकृतिस्वरः षष्ठीसमासे त्वन्तोदात्तत्वं स्यात्।

 प्रतिपदविधाना च षष्ठी न समस्यते इति वाच्यम्(काoवाo)। सर्पिषो ज्ञानम्। "ज्ञोविदर्थस्य"(अष्टाoसूo2-3-51)इति षष्ठी। साच प्रतिपदविधाना "षष्ठी शेषे"(अष्टाoसूo2-3-50)इति विहायान्यस्याः सर्वस्या अपि तथात्वात्। न चैवमनेनैव गतार्थत्वात्। "न निर्धारणे"(अष्टाoसूo2-2-10)इति व्यर्थमिति शङ्क्यम्। "यतश्च निर्धारणम्"(अष्टाoसूo2-3-41)इति सूत्रं हि षष्ठीं न विधत्ते किन्तु सप्तमीमेव। षष्ठी तु तया मा बाधीति प्रतिप्रसूयते इत्यन्यदेतत्। एवं "स्वामीश्वरः(अष्टाoसूo2-3-39)इत्यादिष्वपि। तेन \`गृहस्वामी' \`सर्वेश्वरः' इत्यादि सिद्धम्। वस्तुतस्तु "ज्ञोऽविदर्थस्य"(अष्टाoसूo2-3-51)इत्यादिचतुर्दशसूक्षीमध्ये "दिवस्तदर्थस्य"(अष्टाoसूo2-3-58)इत्यादिषट्‌सूत्रीं विहायावशिष्टसूत्र्यां शेष इति वर्त्तते। तथाच \`नमाषाणामश्नीयात्' इत्यादाविव "षष्ठी शेषे"(अष्टाoसूo2-3-50)इत्येव सिद्धे नियमार्थं प्रकरणम्-षष्ठी भवत्येव श्रूयत एव, न तु लुप्यते। तथाच लुक्‌प्रयोजिका समाससंज्ञैव न भवतीति फलितोऽर्थः। तस्मात् "प्रतिपदविधाना न" इति वचनं न कर्तव्यम्। एवं स्थिते "कृद्योगा च"(काoवाo)इत्यपि मास्तु। कर्तृकर्मणोः कृति"(अष्टाoसूo2-3-65)इत्यत्र हि शेषे इति निवृत्तम्। तथाच षष्ठीविध्यर्थमेव-1--1."कर्तृकर्मणोः"(अष्टाoसूo2-3-65)इति सूत्रम्।-तदिति कुतः समासनिवृत्तिप्रसङ्गः। आह च-

 साधनैर्व्यपदिष्टे च श्रूयमाणक्रिये पुनः।

 प्रोक्ता प्रतिपदं षष्ठी समासस्य निवृत्तये॥ इति ।

 कथन्तर्हि हरिस्मरणं-"विशेषस्मृतिहेतवः" "पदात् पदार्थस्मरणम्" इत्यादीति चेत्? कर्मणिषष्ठ्या समासस्यानिषेधादिति गृहाण। तथा चेह कारकषष्ठ्या समासात्कृदुत्तरपदप्रकृतिस्वरो भवति। शेषषष्ठीसमासे त्वन्तोदात्तता स्यात्। एवञ्चान्तोदात्तनिवृत्तये प्रकरणं \`मातुःस्मृतम्' इत्यादौ समासाभावार्थं च। न हि तत्र कारकषष्ठी लभ्यते "न लोक"(अष्टाoसूo2-3-69)इति प्रतिषेधादिति निष्कृष्टोऽर्थः। आह च-

 निष्ठायां कर्मविषया षष्ठी च प्रतिषिध्यते।

 शेषलक्षणया षष्ठ्या समासस्तत्र नेष्यते॥ इति ।

 (अष्टाoसूo2-2-11)

 पूरणगुणसुहितार्थसदव्ययतव्यसमानाधिकरणेन(अष्टाoसूo2-2-11)। पूरणाद्यर्थैस्त्रिभिः सदादिभिश्च षष्ठी न समस्यते। पूरणे-सतां षष्ठः। अत्र पूरणार्थाः प्रत्यया एव गृह्यन्ते न तु पूरणोम्भनादिशब्दाअपि। तेन "कुम्भपूरणभवः पटुरुच्चैः" इत्यादि सिद्धम्। अत्र च ज्ञापकं "लोपे चेत्पादपूरणम्"(अष्टाoसूo6-1-134)इति सूत्रप्रयोगः। पूरणाधिकारस्तु न गृह्यते। भागेऽन्‌प्रत्यये सति तदन्तेनापि निषेधस्य "द्वितीयतृतीय"(अष्टाoसूo2-2-33)इति सूत्रे भाष्ये एव स्पष्टत्वात्। अतएव \`भिक्षाद्वितीयम्' इत्यादावन्यतरस्यांग्रहणसामर्त्यात्समास इत्युक्तम्। अत एव च "तान्युञ्छषष्ठाङ्कितसैकतानि"(रoवंo5-8)इति कालिदासस्य प्रमाद इत्याहुः। षष्ठ इत्याख्यातः षष्ठः, आख्यातण्यन्ताद्-"एरच्‌"(अष्टाoसूo3-3-56)इति वा समाधेयम्।

 गुणश्चेह "सत्त्वे निविशतेऽपैति" इति लक्षितो गृह्यते केवलगुणस्य गुणोपसर्जनद्रव्यस्य च प्रतिपादकः, व्याप्तिन्यायात्। काकस्य कार्ष्ण्यम्। ब्राह्मणस्य शुक्लाः। यदाऽर्थात्प्रकरणाद्वा दन्तादि विशेष्यं निर्ज्ञातं तदेदमुदाहरणम्। कथं तर्हि "गोसहस्रम्" इति। अत्राहुः। संश्यया नायं निषेधः "शतसहस्रान्ताच्च निष्कात्"(अष्टाoसूo5-2-119)"क्रोशशतजनशतयोरुपसंख्यानम्"(काoवाo)"खारीशतमऽपि न ददाति"(भाoइo)इत्यादिमुनित्रयप्रयोगात्। अनित्यश्चायं गुणेन निषेधः। "संज्ञाप्रमाणत्वात्" "उत्तरपदार्थप्राधान्यम्" इत्यादिनिर्द्देशात्। तेन \`करणपाटवम्' \`अर्थगौरवम्' \`बुद्धिमान्द्यम्' इत्यादि सिद्धम्। \`चन्दनगन्धः' इत्यादौ तु नायं निषेधः "तत्स्थैश्च गुणैः" इति समासस्य प्रतिप्रसवात्। गन्धत्वेन प्रतीयमानो हि गन्धो न कदापि गुणिसमानाधिकरणः। किन्तु स्वप्रधानः। यस्तु "वहति जलमयं पिनष्टि गन्धान्" इति प्रयुज्यते स चन्दनत्वादिजातिनिमित्तको न तु गुणशब्दः, मालतीकुसुमादिष्वदर्शनादिति। एवं घटरूपमित्यादि। सुरभिशुक्लादिशब्दास्तु न तत्स्थगुणप्रतिपादकाः, तेन रूपेण प्रतीयमानस्य गुणिसामानाधिकरण्यदर्शनात्। एवं "शौक्ल्यम्" इत्यादावपि बोध्यम्। शौक्ल्यसौरभादिशब्दैर्हि शुक्लत्वसुरभित्वादिप्रकारक ए गुणबोधः। तद्रूपापन्नस्य च द्रव्यसामानाधिकरण्यमस्त्येव \`शुक्लः' \`सुरभिः' इत्यादाविति दिक्।

 सुहितार्थास्तृप्त्यर्थः। फलानां सुहितः। करणस्यैव शेषत्वविवक्षया षष्ठी। न च "न लोक"(अष्टाoसूo2-3-69)इतिनिषेधः शङ्क्यः, तस्य कृद्योगलक्षणषष्ठीविषयकत्वात्। इह सुहितार्थयोगे करणस्य शेषत्वविवक्षैव नियतेत्याहुरिति हरदत्तः। तत्राहुरित्यपरितोषोद्भावनम्। तद्वीजन्तु नियमे प्रमाणाभावः,

 नाग्निस्तृप्यति काष्ठानां नापगानां महोदधिः।

 नान्तकः सर्वभूतानां न पुंसां वामलोचने॥

 इत्यादिप्रयोगाणां पाक्षिक्यापि शे-1--1.\`विशेष' आदर्शे।-षत्वविवक्षया सिद्धत्वात्। अत एव करणत्वविवक्षया तृतीयां भट्टिः प्रायुङ्क्त-

 फलैर्नानाविधैश्चित्रैः स्वादुशीतैश्च वारिभिः।

 तृप्तास्तां भ्राजथुमन्तीं प्रपच्छुः कस्य पूरियम्॥ इति ।

 नन्वेवं षष्ठीसमासे निषिद्धेऽपि तृतीयातत्पुरुषेण \`फलतृप्तः' इति स्यादेवेति चेत्? इष्टापत्तेः। न चैवं निषेधवैयर्थ्यम्, स्वरे विशेषात्। तथाहि, षष्ठीसमासेऽन्तोदात्तत्वं स्यात्, तृतीयासमासे तु थाथादिस्वरापवादः "तृतीया कर्मणि"(अष्टाoसूo6-2-48)इति पूर्वपदप्रकृतिस्वरः। तृपिश्च सकर्मकोऽप्यस्ति, "पितॄनतार्प्सीत्समसंस्त बनधून्" इति भट्टिप्रयोगात्। तेनास्मात्कर्मणि क्तो नास्तीति न शङ्कनीयम्। \` फलतर्पणम्' इत्यादौ तु स्पष्ट एव स्वरे भेदः, कारकात्परत्वेन कृदुत्तरपदप्रकृतिस्वरात्।

 सत्--द्विजस्य कुर्वन् कुर्वाणो वा। किंकार इत्यर्थः। शेषे षष्ठी। चोरस्य द्विषन्। इह "द्विषः शतुर्वा वचनम्" इति पाक्षिकौ कर्मणिषष्ठी।

 अव्यय-ब्राह्मणस्य कृत्वा। तादर्थ्यरूपसम्बन्धस्य सामान्यरूपेण विवक्षायां षष्ठी। ब्राह्मणसम्बन्धिनी क्रियेत्यर्थ-। \`पुरा सूर्यस्योदेतोः' इत्यप्यव्ययोदाहरणम्। इह कर्त्तरि षष्ठी "-2--2."न लोकाव्यय"(अष्टाoसूo2-3-69)इति सूत्रेणेत्यादिः।-अव्ययप्रतिषेधे तोसुन्कसुनोरप्रतिषेधः"(काoवाo)इति वचनात्। अत्र सत्तव्याभ्यां साहचर्यात्कृदव्ययेनैव समासो निषिध्यते। तेन \`तदुपरि' इत्यादि सिद्धमिति रक्षितः। तथा च भट्टिप्रभृतयः प्रयुञ्जते-यत्कृतेऽरीन्निगृह्णीमः,

 आदेयाः किंकृते भोगाः कुम्भकर्ण त्वया विना।

 भवत्कृते खञ्जनमञ्जुलाक्षीति, तत्पाणिमात्मोपरि पातुकन्तु किमु तदन्तरुभौ भिषजौ दिवः, इत्यादि च। तथा "अनेकमन्यपदार्थे'(अष्टाoसूo2-2-24)इति सूत्रे \`सर्वपश्चात्' इति भाष्यप्रयोगोऽपीहानुकूलः। कैयटहरदत्तौ तु अव्ययप्रतिषेधे वृक्षस्योपरीत्युदाहरन्तौ-3--3.\`कृदव्ययेनापि' आदर्शे।-अकृदव्ययेनापि निषेधं मन्येते। तत्तु भट्टिश्रीहर्षादिप्रयोगाणां प्रतिकूलम्। यद्वा, अस्मिन्पक्षे कृ-1--1.उपरिनिर्दिष्टप्रयोगत्रये कृते इत्यत्रेति यावत्।-च्छब्दः सम्पदादिक्विबन्तः कार्यपरः। ततश्चतुर्थी। आत्मन उपरि पातुक इति विग्रहः। तस्यां यन्मध्यं तत्रेत्यर्थे "सप्तमी शौण्डैः"(अष्टाoसूo2-1-4)इति सूत्रोक्तरीत्या सप्तमीतत्पुरुषोऽव्ययीभावो वेति दिक्।

 तव्य-ब्राह्मणस्य कर्तव्यम्। निरनुबन्धकस्य सूत्रे ग्रहमात्तव्यता समासो भवत्येव-स्वकर्तव्यम्। स्वरे भेदः। "गतिकारकोपपदात्"(अष्टाoसूo6-2-139)इति कृदुत्तरपदप्रकृतिस्वरः। तत्र तव्यतस्तित्त्वेनान्तस्वरितता। तव्यस्य त्वाद्युदात्तत्वान्मध्योदा-2--2.तव्यप्रत्ययान्तेन सह समासे तु कृदुत्तरपदप्रकृतिस्वरेण मध्योदात्तं \`स्वकर्तव्यं' स्यादित्यर्थः।-त्तं पदमिति।

 समानाधिकरणेन-तक्षकस्य सर्पस्य। विशेषणसमासस्त्विह बहुलग्रहणान्नेत्युक्तम्।

 स्यादेतत्, इह षष्ठीसमासः प्राप्नोत्येव न। बाह्यसम्बन्ध्यपेक्षा हीयं षष्ठी। तथा च कटोऽपि कर्म, भीष्मादयोऽपीति न्यायेन द्वयोरपि षष्ठ्यन्तयोर्विषप्रभृतिनाऽन्वये सति पश्चात्प्रातिपदिकार्थमात्रयोः पार्ष्णिकः सम्बन्धो वाच्यः। तथाच तक्षकस्येति सर्पस्येति च परस्परमसमर्थं कथं समस्यताम्? अत एव \`नीलोत्पलस्य' \`मेरुमहीभृतः' इत्यादावपि प्रथमान्तयोर्विशेषणसमासे ततः षष्ठीति न्याय्यं न तु षष्ठ्यन्तयोर्विशेषणसमासः, उक्तरीत्याऽसामर्थ्यात्। किञ्च यथा \`चित्रगुः' इत्यादौ सम्बन्धस्याभिहितत्वात्प्रथमा तथेहापि षष्ठ्यन्तयोः समासे ततः प्रथमैव स्यान्न तु षष्ठी। उच्यते। कट एव कर्म भीष्मादयस्तु तत्सामानाधिकरण्यमात्राद्विभक्तिं लभन्ते। इति पक्षे इदं बोध्यम्। समानाधिकरणेन निषेध एव चैतत्पक्षज्ञापकः। अत एव विशेषणविभक्तिः साधुत्वार्थेत्युद्‌घोषोऽपि सङ्गच्छते। न चैवमपि समासात्षष्ठी न स्यादिति वाच्यम्, पञ्च-3--3.स्वार्थद्रव्यलिङ्गसङ्ख्याकारकाणि पञ्च प्रातिपदिकस्यैवार्थो विभक्त्यादि तु तदनुवादमात्रकमिति पक्षे।-कपक्षे द्वितीयादेरिवोपपत्तेः। सकलविभक्तिसाधारणेन कर्मधारयेणान्यतरस्य स्फुटमनभिधानात्। एषैव च वैयधिकरण्यस्थले सर्वेषां गतिः। तथाहि, \`राज्ञः कुमार्या राजकुमार्याः' इति षष्ठ्यन्तस्य समासे पूर्वनिपातानियममाशङ्क्योपसर्जनसंज्ञाया अन्वर्थतामाश्रित्य समाहितमाकरे। न च तत्र त्वदुक्तस्यासामर्थ्यस्योक्तिसम्भवोऽपि, येन प्रथमान्तमेव समस्येत। तथाच राज्ञः-कुमारी, कुमार्यै, इत्यादय एव विग्रहा इति उपसर्जनसंज्ञाविधायकयोः सू-1--1."प्रथानिर्दिष्टं समास उपसर्जनम्"(अष्टाoसूo1-2-43)"एकविभक्ति चापूर्वनिपाते"(अष्टाoसूo1-2-44)इति सूत्रयोरित्यर्थः-त्रयोः काशिकादौस्पष्टम्। "अनेकमन्यपदार्थे"(अष्टाoसूo2-2-24)इति सूत्रे "तत्पुरुषे तुल्यार्थ"(अष्टाoसूo6-2-2)इति सूत्रे च भाष्यकैयटयोरपि स्पष्टमेवेदम्। तथाच प्रथमान्तेन विग्रह इति नियमाभावात्सर्वत्र त-2--2.\`तत्पुरुषोपरि' आदर्शे।-त्पुरुषोऽपि द्वितीयादिविभक्तयः पञ्चकपक्षवदेवोपपादनीया इति तत्त्वम्। राजपुरुषादौ सङ्ख्याया इवोत्तरपदार्थप्रविष्टसम्बन्धस्यापि वृत्तावप्रवेशाच्च। प्रयोगार्हे विग्रहे परं समासोत्तरविभक्तिसजातीयायाः प्रयोगात्। पचन्तीति पाचका इतिवत्। वाक्यसंस्कारपक्षेऽलौकिकेऽपि बहुवचनवत्षष्ठ्यादिकल्पनाया एव न्याय्यत्वादिति दिक्।

 यत्तु वृत्तावुदाहृतं शुकस्य माराविकस्य, राज्ञः पाटलिपुत्रकस्येति। तत्र मारावीत्याहेति माराविकः। "तदाहेतिमाशब्दादिभ्य उपसंख्यानम्"(काoवाo)इति ठक्। शब्दनक्रियायाः प्रतिषेधको माराविकः माराविदस्येति पाठे माराविशब्दं ददातीति स एवार्थः। एवं पाटलिपुत्रे भवः पाटलिपुत्रकः। इत्थं स्थिते यदीह समासोऽनिष्टः स्यात्तदेदं समानाधिकरण इत्यस्योदाहरणं सङ्गच्छेत। समास इष्ट इति तु वदता तेनैव नेदमुदाहर्तुं युक्तम्।

 यत्तु तत्रैव समर्थितम्-षष्ठीसमासे सति पूर्वनिपातानियमः स्यात्। विशेषमसमासे तु विशेषणस्यैव पूर्वनिपातः सिध्यतीति। तत्रेदं वक्तव्यम्। विशेषणविशेष्यभावस्याव्यवस्थितत्वेनातिप्रसङ्गे प्राप्ते \`अप्रधानमुपसर्जनम्, आर्थं चाप्राधान्यम्' इत्यादिक्रमेण द्रव्यगुणादिशब्देषु व्यवस्थेष्यते। तच्च षष्ठीसमासेऽपि सुवचमिति किन्तन्निषेधेनेति! वस्तुतस्तु गोधेनोः भोज्योष्णस्य कुमारश्रमणाया गो गर्भिण्या इत्यादीनीहोदाहार्याणि। पोटायुवतीत्यादीनां विभक्त्यन्तरे। विशेषणसमासं बाधित्वा चरितार्थानां परेण षष्ठीसमासेन बाधापत्तेः। तथाच विशेषणस्यैवोपसर्जनतया पूर्वनिपातेऽप्यनिष्टं स्पष्टमेवेत्यवधेयम्।

 (अष्टाoसूo2-2-12)

 क्तेन च पूजायाम्(अष्टाoसूo2-2-12)। "मतिबुद्धि"(अष्टाoसूo3-2-188)इति सूत्रेण विहितो यः क्तस्तदन्तेन षष्ठी न समस्यते। स हि पूजायां वर्तमानाद्विहित इत्येतावन्मात्रेण पूजाग्रहणं तस्योपलक्षणं गृहत्येव काकः। तेन मतिबुद्ध्यर्थाभ्यां क्तस्याप्ययं निषेधः। राज्ञां मतो बुद्धः पूजितो वा। "क्तस्य च वर्त्तमाने'(अष्टाoसूoi2-3-67)राज्ञां मतो बुद्धः। पूजितो वा। "क्तस्य च वर्त्तमाने'(अष्टाoसूo2-3-67)इति षष्ठी। कथन्तर्हि "कलहंसराममहितः कृतावान्" इति भट्टिः? "मह पूजायाम्"(भ्वाoपo30)रामस्य महित इत्यर्थ-। तथा \`राजपूजितः' इत्यादि। अत्राहुः। "क्तेन च पूजायाम्"(अष्टाoसूo2-3-12)इत्यादिषुकारकषष्ठ्या एव समासो निषिध्यते। यदा तु कर्त्रादेरेव शेषत्वविवक्षया षष्ठी तदा भावत्येव समासः। स्वरे च विशेषः-कारकषष्ठ्या समासे हि कृदुत्तरपदप्रकृतिस्वरः, शेषषष्ठ्या तु समासान्तोदात्तत्वमिति। अनुन्यासकारस्त्वाह-यदा वर्तमाने क्तस्तदा षष्ठी समासनिषेधश्च। यदा तु भूते क्तस्तदा कर्तरि तृतीया। यथा "पूजितो यः सुरासुरैः"इति। तस्याः "कर्तृकरणे कृता बहुलम्"(अष्टाoसूo2-1-32)इति समासः। न च तक्रकौण्डिन्यन्यायाद्वर्त्तमाने क्त इह भूते क्तं बाधते इति वाच्यम्-1--.1"तेनैगदिक्"(अष्टाoसूo4-3-112)इति तृतीयाधिकारे "उपज्ञाते"(अष्टाoसूo4-3-115)इति तृतीयान्ताद् उपज्ञातेऽर्थे शौषिकप्रत्ययविधायकेन निर्देशेनेत्यर्थः। अन्यथा भूते क्तस्य बाधे षष्ठ्या एव लाभादिति भावः।-तेनेत्यधिकारे उपज्ञातइति निर्देशेनाबाधज्ञापनात्। न च ज्ञा-2--2.ज्ञानार्थकधातुभ्य एव प्राप्तस्य भूते क्तस्य वर्तमानक्तेनाबाध इति यावत्।-नार्थमात्रविषयकं ज्ञापकम्, उदाहृतप्रयोगानुरोधेन सामान्यविषयकत्वस्यैव न्याय्यत्वादिति।

 (अष्टाoसूo2-2-13)

 अधिकरणवाचिना च(अष्टाoसूo2-2-13)। क्तेन षष्ठी न समस्यते इदमेषामासितं गतं भुक्तं वा। "क्तोऽधिकरणेच"(अष्टाoसूo3-4-76)इति क्तः। "अधिकरणवाचिनश्च"(अष्टाoसूo2-3-68)इति कर्तरि षष्ठी। "अधिकरणे च" इत्येव सिद्धे वाचिग्रहणं स्पष्टार्थम्। कथं तर्हि \`किवृत्तं' \`यद्वृत्तम्' इति? अत्राहुः-नायमधिकरणे क्तः, किन्तु भावे। किमो वृत्ते यस्मिन्निति व्यधिकरणपदो बहुव्रीहिः। यद्वा, कर्त्तरि क्तः। किमो वृत्तं निष्पन्नमिति च विग्रहः।

 (अष्टाoसूo2-2-14)

 कर्मणि च(अष्टाoसूo2-2-14)। चकार इतिशब्दार्थः। कर्मणीतिशब्दमुच्चार्य विहिता परिशोषिता वा या षष्ठी सा न समस्यते। चित्रङ्गवान्दोहोऽगोपेन। यद्यनेन\`कर्मषष्ठीमात्रं न समस्यते'इत्यभिप्रेतं स्यात्तर्हि तृजकाभ्यां-3--3."तृजकाभ्यां कर्तरि"(अष्टाoसूo2-2-15)इति यावत्।-निषेधं नारभेत। यत्र हि कर्तरि तृजकौ तत्र कर्मणिषष्ठ्या भाव्यम्। \`शब्दानुशासनम्' इत्यादौ यथा न समासनिषेधस्तथोक्तं पस्पशायाम्।

 (अष्टाoसूo2-2-15)

 तृजकाभ्यां कर्त्तरि(अष्टाoसूo2-2-15)। कर्त्रर्थतृजकाभ्यां षष्ट्या न समासः। कर्तरीत्यकस्यैव विशेषणं न तु तृचोपि, अव्यभिचारात्। अपां स्रष्टा। पुराम्भेत्ता। वज्रस्य भर्त्ता। यद्यपि भर्तृशब्दो याजकादिषु पठितस्तथापि रूढेर्बलीयस्त्वात्पतिपर्यायस्य तत्र ग्रहणम्। यौगिकस्य तु निषेध एव। ओदनस्य पाचकः। कर्तरि किम्? इक्षूणां भक्षणमिक्षुभक्षिका। "पर्यायाहर्णोत्पत्तिषु ण्वच्"(अष्टाoसूo3-3-111)धात्वर्थनिर्द्देशे ण्वुल्वा-1--1."धात्वर्थनिर्देशे ण्वुल्वक्तव्यः"(काoवाo)इत्यनेनेत्यर्थः।-। कथं तर्हि घटानां निर्मातुस्त्रिभुवनविधातुश्च कलहः? अत्र न्यासकारः-तृन्नन्तमेतत्। " न लोक"(अष्टाoसूo2-3-69)इति षष्ठीनिषेधस्त्वनित्यः, त्र्यकाभ्यामिति वक्तव्ये तृचः सानुबन्धकस्योपादानाज्ज्ञापकात्। कैयटस्तु शेषष्ठ्या समास इत्याह। "जनिकर्तुः प्रकृतिः"(अष्टाoसूo1-4-30)"तत्प्रयोजको हेतुश्च"(अष्टाoसूo1-4-54)इति ज्ञापकादनित्योऽयं प्रतिषेध इति तु बहवः।

 (अष्टाoसूo2-2-16)

 कर्तरि च(अष्टाoसूo2-2-16)। कर्तृषष्ट्या अकेन न समासः। भवतः शायिका। "पर्यायार्हर्ण"(अष्टाoसूo3-3-111)इति ण्वुच्। पूर्वत्र द्वन्द्वेन निर्द्दिष्टोऽपि तृव् नेहानुवर्त्तते, तद्योगे कर्तुरभिहिततया कर्तृषष्ठ्या असम्भवात्।

 (अष्टाoसूo2-2-17)

 नित्यं क्रीडाजीविकयोः(अष्टाoसूo2-2-17)। एतयोरर्थयोरकेन नित्यं षष्ठी समस्यते। उद्दालकपुष्पभञ्जिका। क्रीडाविशेषस्येयं संज्ञा। "संज्ञायाम्'(अष्टाoसूo3-3-109)इति भावे ण्वुल्। पुष्पाणामिति कर्मणिषष्ठी। जीविकायाम्-दन्तलेखकः। तत्र क्रीडायां विकल्पे प्राप्ते जीविकायां "कर्त्तरि च"(अष्टाoसूo2-2-16)इति निषेधे प्राप्ते वचनम्। जयादित्यस्तु "तृजकाभ्याम्ठ(अष्टाoसूo2-2-15)इति सूत्रे कर्तरीत्येतदनुवृत्तायाः षष्ठ्या विशेषणम्। तृ-2--2.\`तृच्‌प्रत्ययेन कर्तुरभिधाने तद्योगे कर्तृषष्ठ्या असम्भवात्' इत्यादिः।-जुत्तरार्थ इत्युक्त्वा "कर्तरि च"(अष्टाoसूo2-2-16)इति सूत्रे कर्तृग्रहणं तृजकयोर्विशेषणतया व्याख्याय "नित्यं क्रीडा"(अष्टाoसूo2-2-17)इति सूत्रे अकप्रत्ययमेवोदाजहार। तत्रेदं वक्तव्यम्, प्रथमसूत्रे कर्तृग्रहणं तृजकयोरेव विशेषणं युक्तं, तयोः श्रुतत्वात्; न तु षष्ठ्याः। एवञ्च तृजुत्तरार्थ इत्यपि न कल्प्यम्। अकस्यैव चोत्तरत्रानुवृत्तिर्न तु तृचः, असम्भवात्। तथाच सूत्रद्वयस्य व्यत्यासेनार्थ उचित इति। वामनस्तु "अके जीविकार्थे"(अष्टाoसूo6-2-73)इति सूत्रे अके इति किम्? रमणीयकर्तेति जीविकायां तृचं प्रत्युदाजहार। तस्यायमाशयः-मा भूत्क्रीडायां तृच्, लक्षणाभावात्। जीविकायान्तु "ण्वुल्‌तृचौ(अष्टाoसूo3-1-133)इति ण्वुलि तृजपि सुलभ एवेति। एतन्मते "नित्यं क्रीडा"(अष्टाoसूo2-2-17)इत्यत्र तृजग्रहणासम्बन्धशङ्कावारणार्थं तृजुत्तार्थ इत्यादि कुसृष्ट्यादरणमित्याहुः।

 (अष्टाoसूo2-2-18)

 कुगतिप्रादयः(अष्टाoसूo2-2-18)। कुशब्दो गतिसंज्ञाः प्रादयश्च समर्थेन नित्यं समस्यन्ते। कुः पापार्थे। कुपुरुषः। नित्यसमासविषयस्याप्यस्य पूर्वपदप्रकृतिस्वरार्थमव्ययत्वमिष्यते। तथा च वार्त्तिकम्-"अव्यये नञ्‌कुनिपातानाम्'(काoवाo)इति। तस्मादयं स्वरादिषु बोद्धव्यः। स एव चेह गृह्यते, न तु पृथिवीवृत्तिः ग-1--1.अद्रव्यार्थकेत्यादिः-त्यादिसाहचर्यात्। गतिः-ऊरीकृत्य। प्रादिग्रहणमगत्यर्थम्। तद्विषयविभागार्थानि तु बहूनि वार्त्तिकानि। तथाहि, दुर्निन्दायाम्-दुः पुरुषः। स्वती पूजायाम्-सुपुरुषः, अतिपुरुषः। आङीषदर्थे-आपिङ्गलः। प्रायिकं चैतदुपाधिवचनम्। अन्यथा "ईषदर्थे च"(अष्टाoसूo6-3-105)इति कोः कादेशविधानभनुपपन्नं स्यात्। कोष्णम्। दुष्कृतम्। दुरत्र कृच्‌छ्रार्थे। अनभिधानात्तु भूते खल् न भवति। सुष्टुतम्। सुशब्दोऽतिशये, न तु पूजायाम्। अत एवोपसर्गनिबन्धनं षत्वम्। अतिस्तुतम्। "अतिरतिक्रमणे च"(अष्टाoसूo1-4-95)इति क-2--2.\`कर्मप्रवचनीयत्वाभावः' इति पाठः। तत्त्वबोधिन्याम् "अतिरतिक्रमणे च"(अष्टाoसूo1-4-95)इति सूत्रे अन्ये तूदाहरन्ति-"अतिसिक्तम् अतिस्तुतमिति"। इत्युक्तेः षत्वाभावाच्च कर्मप्रवचनीयसंज्ञा निर्बाधाऽत्रेति चिन्त्यम्।र्मप्रवचनीयत्वम्।

 प्रादयो गताद्यर्थे प्रथमया। वृत्तिविषये गताद्यर्थवृत्तयः प्रादयो गतित्वाभावेऽपि प्रादिग्रहणेन समस्यन्ते इत्यर्थः। प्रगत आचार्यः प्राचार्यः। प्रान्तेवासी।

 अत्यादयः क्रान्ताद्यर्थे द्वितीयया। अतिक्रान्ता मालामतिमालः।

 अवादयः क्रुष्टाद्यर्थे तृतीयया। अवक्रुष्टः कोकिलया अवकोकिलः।

 पर्यादयो ग्लानाद्यर्थे चतुर्थ्या। परिग्लानोऽध्ययनाय पर्यध्ययनः। अलं कुमार्यै अलंकुमारि। नित्यसमासत्वेऽपि चतुर्थीविधानसामर्थ्यात्पक्षे वाक्यमिति रक्षितः। एतेन "एकविभक्ति चापूर्वनिपाते"(अष्टाoसूo1-2-144)इति सूत्रे \`अलंकुमारिः' इति भाष्यं "पर्यादयोग्लानाद्यर्थ इति समासः" इति कैयटवचनं च व्याख्यातम्। तदेव भाष्यमनित्यतायां ज्ञापकमिति वास्तु। वस्तुतस्तु नेहानेन समासः, अलमोऽप्रादित्वात्। प्रादिसमासस्य त्वयं प्रपञ्च इत्याकरः। किन्तु "द्विगुप्राप्तापन्नालम्पूर्व"(काoवाo)इत्यनेन ज्ञाप्यमानोऽलंपूर्वस्तत्पुरुषः पृथग्गदिग्रहणात्पर्याप्त्यर्थेनापि भवन्नभिधानानुरोधाच्चतुर्थ्यन्तेनैव भवति। तस्य चानित्यसमासत्वं निर्बाधमेवेत्यवधेयम्।

 निरादयः क्रान्ताद्यर्थे पञ्चम्या। निष्क्रान्तः कौशाम्ब्या निष्कौशामिबिः। प्रादिग्रहणस्य अगत्यर्थत्वादतिप्रसङ्गे प्राप्ते कर्मप्रवचनीयानां प्रतिषेधो वक्तव्यः। वृक्षम्प्रति विद्योतते विद्युत्। कथन्तर्हि अधीत्येति? इह हि "अधिपरी अनर्थको(अष्टाoसूo1-4-93)इति कर्मप्रवचनीयत्वम्। उच्यते, "अध्यापकधूर्तैः(अष्टाoसूo2-1-65)इतिनिर्द्देशादनित्यः प्रतिषेधः। अत एव \`सुस्तुतम्' \`अतिस्तुतम्' इति षत्वाभावेऽपि समास उदाहृतः। "स्वती पूजायाम्"(काoवाo)इति वचनाद्वातत्सिद्धिः।

 (अष्टाoसूo2-2-19)

 उपपदमतिङ्(अष्टाoसूo2-2-19)। उपपदं सुबन्तं समर्थेन नित्यं समस्यते। अतिङन्तश्च समासः। कुम्भं करोतीति कुम्भकारः। इह कुम्भ अस् कार इत्यलौकिकं प्रक्रियावाक्य्म्। लडर्थाद्याधिक्येऽप्यदूरविप्रकर्षेण तूक्तं लौकिकं वाक्यं बोध्यम्। अतिङ् किम्? मा भवान् भूत्। "माङि लुङ्"(अष्टाoसूo3-3-175)इति सप्तमीनिर्द्देशान्माङुपपदम्। ननु सुपेत्यधिकारात्तिङन्तेन न भविष्यति? सत्यम्, तन्निवृत्तिरनेन ज्ञाप्यते। तत्फलं त्वनुपदमेव स्फुटीकरिष्यामः। प्रथमान्तं तु सुप्‌ग्रहणमिहानुवर्तते एव। अत एव \`राजदर्शी' इत्यादौ पूर्वपदे नलोपादिपदकार्यं सिध्यति। सुप्सुपेतीह नानुवर्त्तते इति भाष्यवृत्त्यादिग्रन्थास्तु मिलितं नानुवर्तते इत्येवेपराः। अतिङिति नोपपदस्य विशेषणं किन्तु समासस्येति यद्यपीह भाष्ये न स्पष्टं, तथापि "अनंवक्लृप्त्यमर्षयोः"(अष्टाoसूo3-3-145)इति सूत्रे भाष्ये एव स्पष्टम्। तत्र हि किंवृत्तस्यानधिकारादकिंवृत्तग्रहणानर्थक्यमित्युक्त्वा उपपदस़ञ्ज्ञार्थं तर्हीत्याशङ्क्यातिङिति समासप्रतिषेधात्सञ्ज्ञानर्थक्यमिति सिद्धान्तितम्। एवं पूर्वसूत्रेपि गतिग्रहणं पृथक्कृत्य तेनाप्यतिङ्ग्रहणं सम्बन्धनीयम्। गतिः समस्यते अतिङन्तश्च समासः स्यादिति। तेन \`प्रयवति' इत्यादौ गतेङन्तेन समासो न। अतिङ्ग्रहणाच्च सुपेति तृतीयानिवर्त्तते। तथाच "गतिकारकोपपदानां कृद्भिः सह समासवचनं प्राक् सुबुत्पत्तेः"(पoभाo)इति प्राचां परिभाषा एकदेशानुमतिद्वारा सामान्यापेक्षज्ञापकभूतेन अतिङ्ग्रहणेन लभ्यते। गतीनां कारकाणामुपपदानां च कृद्भिः सह यः समासः स उत्तरपदात्सुबुत्पत्तेः प्रागेव कार्य इत्यर्थः। पूर्वपदन्तु सुबन्तमेवेत्युक्तम्।

 गतीनां तावत्-व्याजिघ्रतीति व्याघ्री। "आतश्चोपसर्गे"(अष्टाoसूo3-1-136)इति कः। "पाघ्राध्मा"(अष्टाoसूo3-1-137)इति शप्रत्ययस्तु न भवति "जिघ्रतेः संज्ञायां प्रतिषेधा वक्तव्यः" इत्युक्तेः। व्याङोर्घ्रशब्देन गतिशमासः। स च यदि घ्रशब्दस्य सुबन्ततामपेक्षेत तर्हि सुबुत्पत्तये संख्याकर्मादियोगो विवक्षणीयः। तद्योगाच्च प्रागेव लिङ्गयागः "स्वार्थमभिधाय" इत्यादिन्यायात्। ततश्च लिङ्गनिमित्तः प्रत्ययो भवन् टाबेव स्यात् न तु ङीष्, घ्रशब्दमात्रस्य अजातिवाचित्वात्। ततश्च व्याङोघ्रीशब्देन समासः। ततो व्याघ्राशब्दस्य जातिवाचित्वेऽप्यनकारान्तत्वाज्जातिलक्षणो ङीष् न स्यात्। सुबुत्पत्तेः प्रागेवजायमानस्तु समासो लिङ्गयोगानपेक्षत्वेन अन्तरङ्गत्वाद्भवति। ततो ङीप् पूर्वपदस्य तु सुबन्तत्वात्पदकार्याणि स्युरेव। \`निगतः' इति रुत्वं \`सय्यँन्ता' इति परसरवर्णविकल्प इत्यादि।

 कारकाणाम्-अश्वैः क्रीता। अल्पैरभ्रैर्लिप्ता। "कर्तृकरणे कृता बहुलम्"(अष्टाoसूo2-1-32)इति समासः। स यद्युत्तरपदस्य सुबन्तस्य स्यात्तर्हि पूर्ववट्टाप् स्यात्। ततश्च "क्रीतात्करणपूर्वात्"(अष्टाoसूo4-1-50)"क्तादल्पाख्यायाम्"(अष्टाoसूo4-1-51)इति ङीष् न स्यात्, अत इत्यधिकारात्। वचनसामर्थ्यात्स्यादिति चेत्तर्हि वाक्यावस्थायां स्यात् पूर्वशब्दस्य व्यवस्थावचनत्वसम्भवात्। अत इत्यधिकारो वा व्यवच्छिद्येत। तथाच-

 सा हि तस्य धनक्रीता प्राणेभ्योऽपि गरीयसी।

 इति भट्टिप्रयोगे न सिध्येत्। सिद्धान्ते तु "कर्तृकरणे "कृता"(अष्टाoसूo2-1-32)इत्यत्र बहुलग्रहणात्क्वचित्सुबन्तेन समासः अतो न ङीष्।

 उपपदानाम्-कच्छेन पिबतीति कच्छपी। व्याघ्रीवत्। सु-1--1."सुपि स्थः"(अष्टाoसूo3-2-4)इति सूत्रे।-पीति योगविभागात्क इत्यादि। यत्त्वतिङ्ग्रहणमुपपदविशेषणमिति। तन्न, तथा सति प्रथामान्तसुब्‌ग्रहणस्य निवृत्त्यापत्त्या बहुविप्लवापत्तेः। एतेनातिङ् किम्? एधानाहारको व्रजतीति प्रत्युदाहरणमपि प्रत्युक्तम्। यदपि कौमु-1--1.प्रकियाकौमुद्याम्।-द्यां "कुगति"(अष्टाoसूo2-2-18)इति सूत्रे उक्तम्-"अत्र सुप्सुपेत्यननुवृत्तेस्तिङाऽपि समासः, ऊरीकरोति" इत्यादि। तदप्यसत्, तत्र शेषीकृतेनातिङ्ग्रहणनैव विरोधात्। तिङ्समासस्तु सहेति योगविभागबललभ्यो वार्त्तिकोक्तविशेषविषयच्छान्दसश्चेति प्रागेव प्रपञ्चितम्।

 (अष्टाoसूo2-2-20)

 अमैवाव्यवेन(अष्टाoसूo2-2-20)। अमैव तुल्यविधानं यदुपपदं तदेवाव्ययेन सह समस्यते। स्वादुङ्कारं भुङ्क्ते। सम्पन्नङ्कारम्। लवणङ्कारम्। "स्वादुमि णमुल्"(अष्टाoसूo3-4-26)। स्वादुमीत्यत एव निपातनात्पूर्वपदस्य मान्तत्वम्। स्वादुमीत्यर्थग्रहणम्। सम्पन्नलवलशब्दावपि स्वादुपर्यायौ। येन वाक्येनामेव केवलो विधीयते न तु प्रत्ययान्तरसहितः, तस्मिन्, वाक्ये सप्तमीनिर्द्देशबलेन यस्योपपदसंज्ञा तद मैव तुल्यविधानमित्युच्यते। सूत्रे च तुल्यविधायनमित्यध्याह्रियते। नियमाङ्गभूतस्त्वेवकारो नियमस्वभावादेव लभ्यते न तु सूत्रारूढः। अमैव च यत्तुल्यविधानं यस्य प्रत्ययान्तरं प्रति उपपदत्वमेव नास्तीति अव्ययान्तरेण स समासो नाशङ्कनीयः। सूत्रस्य प्रयोजनन्तु "कालसमयवेलासु तुमुन्"(अष्टाoसूo3-3-167)\`कालः समयो वेला वा भो क्तुम्' इत्यत्र समासनिवृत्तिः। अमैवेति किम्? अग्रेभोजम्, अग्रेभुक्त्वा, "विभाषाऽग्रेप्रथमपूर्वेषु"(अष्टाoसूo3-4-24)इति क्त्वाणमुलौ। अमाचान्येन च तुल्यविधानमेतम्। अव्ययेनेति किम्? कु-2--2.अत्र समासो न स्यादिति भावः।-म्भकारः। असति ह्यव्ययग्रहणे अमैव यत्तुल्यविधानं तदेव समस्येते। न च पूर्वसूत्रस्यानवकाशत्वादव्ययविषय एव नियम इति वाच्यम्, तथासत्यमैव नियमापत्तेः। अमन्तेनोपपदस्य यस्समासः सोऽमैवतुल्यविधानस्यति। तथा च \`अग्रेभोजम्' इत्यत्र मा भूत्। \`अग्रेभुक्त्वा कालो भोक्तुम्' इत्यत्र तु स्यादेव।

 (अष्टाoसूo2-2-21)

 तृतीयाप्रभॉतीन्यन्यतरम्याम्(अष्टाoसूo2-2-21)। "उपदंशस्तृतीयायाम्"(अष्टाoसूo3-4-47)इत्यादिन्युपपदान्यमन्तेनाव्ययेन सह वा समस्यन्ते। उभयत्र विभाषेयम्। यदमैव तुल्यविधानं तस्य प्राप्ते, यथा "उपदंशस्तृतीयायाम्"(अष्टाoसूo3-4-47)इति। यत्पुनरमा चान्येन च तुल्यविधानं तस्याप्राप्ते, यथा "अव्ययेऽयथाभिप्रेताख्याने कृञः क्त्वाणमुलौ"(अष्टाoसूo3-4-59)इति। मूलकोपदंशम्भुङ्क्ते, मूलकेनोपदंशाम्। उच्चैःकारमाचष्टे। इह समासपक्षे कृदुत्तरपदप्रकृतिस्वरः "आदिर्णमुल्यन्यतरस्याम्"(अष्टाoसूo6-1-194)इत्याद्युदात्तत्वम्। असमासपक्षे तु उच्चैरित्यन्तोदात्तम्, स्वरादिषु तथापाठात्। कारमित्याद्युदात्तम्। अमेत्ये-1--1.एतदग्रे \`नेह' इति शेषः।-व। "पर्याप्तिवचनेष्वलमर्थेषु"(अष्टाoसूo3-4-66)पर्याप्तो भोक्तुम्।

 (अष्टाoसूo2-2-22)

 क्त्वा च(अष्टाoसूo2-2-22)। क्त्वाप्रत्ययेन सह तृतीयाप्रभृतीन्युपपदानि वा समस्यन्ते। "अव्ययेयथाभिप्रेताख्याने"(अष्टाoसूo3-4-59)इति क्त्वाप्रत्ययः। समासपक्षे ल्यप्। उच्चैःकृत्य। उच्चैः कृत्या। तृतीयाप्रभृतीनित्येव। अ-2--.2अत्रोभयत्रापि "अलंखल्वोः प्रतिषेधयोः प्राचां क्त्वा" इति क्त्वाप्रत्ययः। इदं सूत्रं च "उपदंशस्तृतीयायाम्" इत्यतः पूर्वमिति न तृतीयाप्रभृतित्वमिति बोध्यम्।-लङ्कृत्वा। खलुकृत्वा।

 (अष्टाoसूo2-2-23)

 शेषो बहुव्रीहिः(अष्टाoसूo2-2-23)। अधिकारोऽवम्। शेषः किम्? उन्मत्तगङ्गम्। "प्राक्कडात्परङ्कार्यम्" इति पा-3--3."प्राक्कडारात्समासः" इति मूत्रे इत्यर्थः।-ठे परत्वाद्बहुव्रीहिसंज्ञामा भूत्। उपयुक्तादन्य शेषः। शिष असर्वोपयोगे(चुoउo1818)। कर्मणि घञ्। येषां पदानां यस्मिन्नर्थेऽव्ययीभावादिसंज्ञा नोक्ता स बहुव्रीहिरित्यर्थः। एकसंज्ञाधिकारे तु त्रिकतः शेषो ग्राह्यः। तथाहि सप्तसु सुपां त्रिकेषु यस्य त्रिकस्य शृङ्गिग्राहिकया समासो नोक्त सः शेषः। प्रथमेति यावत्। ततश्च प्रथमान्तानां बहुव्रीहिरित्यर्थात्समानाधिकरणानां भवति। कण्ठेकाल इत्यादौ तु "सप्तमीविशेषणं"(अष्टाoसूo2-2-35)इति ज्ञापकात्सिद्ध इति।

 ॥ इति श्रीशब्दकौस्तुभे द्वितीयस्याध्यायस्य द्वितीये पादे प्रथममान्हिकम् ॥











 ॥ द्वितीये पादे द्वितीयमान्हिकम् ॥

 (अष्टाoसूo2-2-24)

 अनेकमन्यपदार्थे(अष्टाoसूo2-2-24)। अनेकं सुबन्तमन्यस्य पदस्यार्थे वर्तमानं वा समस्यते स बहुव्रीहिः। पदेन प्रकृत्यर्थोपसर्जनः प्रत्ययार्थोऽभिधीयते इति स्थिते त्रिकतः शेषस्योक्ततया अप्रथमाविभक्त्यर्थे बहुव्रीहिरिति फलितम्। त्रिकलः शेषो हि प्रथमा, तदन्यपदार्थश्च कर्मादिरिति। प्राप्तमुदकं यं प्राप्तोदकोग्रामः। उदककर्तृकप्राप्तिकर्मोभूत इत्यर्थः। यद्यपि क्तप्रत्ययार्थस्य कर्तुर्धात्वर्थं प्रति विशेष्यतोचिता तथापि व्यपेक्षावादिभिरगत्वा समासे भिन्नैव व्युत्पत्तिः स्वीकरणीया। सिद्धान्ते तु एकार्थीभावाभ्युपगमात्सर्वं सुस्थमित्युक्तम्। ऊ-1--1.ऊढः रथो येन, उपहृतः यस्मै, उद्धृतमोदनं यस्मात्, चित्रा गावो यस्य, वीराः पुरुषा यस्मिन्निति विग्रहाः।-ढरथोऽनड्वान्। उपहृतपशू रुद्रः। उद्‌धृतौदना स्थाली। चित्रगुः। वरिपुरुषको ग्रामः। प्रथमार्थे तुन भवति-वृष्टे देवे गतः। अनेकोक्तेर्बहूनामपि चित्राजरतीगुः। तन्वीदीर्घाजङ्घः। इह प्रथमो न पुंवत्, उत्तरपदत्वाभावात्। द्वितीयोऽपि न, अ-2--2.पूर्वपदत्वाभावनादित्यर्थः।-पूर्वपदत्वात्। उत्तरपदे नित्यसमासस्य तु नायं विषय इत्युक्तम्। एतच्च केषाञ्चिन्मतम्। परमार्थस्तु षाष्ठभाष्यादिपर्यालोचनया नेह पूर्वपदमाक्षिप्यते। "आनङ् ऋतः"(अष्टाoसूo6-3-25)इत्यत्र यथा। इष्टसिद्ध्यनुरोधेन पूर्वपदं क्वचिदाक्षिप्यते न तु सर्वत्रेति "ओजः सहोम्भः"(अष्टाoसूo6-3-3)इति सूत्रे हरदत्तेनोक्तत्वाच्च। तेनोपान्त्यस्य पुंवदेव-चित्राजरद्‌गुरित्यादि। अत एव चित्राजरत्यौ गावौ यस्येति विग्रहेऽप्येवमेव। अदृष्टसदृशप्रजामिति तु कर्मधारयोत्तरपदो द्वयोरेव बहु-3--3.सदृशा प्रजा सदृशप्रजा, अदृष्टा सदृशप्रजा यस्येति रूपः।-व्रीहिः। अपि च परमस्वधर्मः। स्वशब्दस्य निरपेक्षपूर्वपदत्वाभावात्ततो धर्मशब्दः परो न तु केवलादिति नानिच्। कर्मधारयपूर्वपदे तु भवत्येवेति वक्ष्यते। किञ्च-

 सुसूश्र्मजटकेशेन सुनताजिनवाससा।

 समन्तशितिरन्ध्रेण द्वयार्वृत्तौ न सिध्यति॥

 अयं श्लोकः समर्थसूत्रे भाष्ये पठितः। सुष्ठु सूक्ष्मा जटाः केशा यस्येति चतुर्णां बहुव्रीहौ "ङ्यापोः संज्ञाछन्दसोर्बहुलम्"(अष्टाoसूo6-3-63)इति बहुलवचनमाद्ध्रस्वत्वम्। यद्वा जटावन्तो जटाः, अर्शआद्यच्; जटाः इति वा "तत्करोति"(गoसूo)इति ण्यन्तादेरच्। एवं सुष्ठु नतम् अजिनं वास आच्छादनं यस्य तेन, समन्तानि शितीनि रन्ध्रभ्यः पूर्व-4--4.पूर्वं त्रयाणां कर्नधारयेणपश्चाद्बहुव्रीहौ समासे "बहुव्रीहौ प्रकृत्या पूर्वपदम्" इति पूर्वपदस्य प्रकृतिस्वर "समासस्य" इति सूत्रेण विशिष्टस्यैवान्तोदात्ततया केशवासोरन्ध्रेभ्यः पूर्व एवोदात्तः स्यात्।-उदात्तः स्यात्। इत्यते तुसुसमन्तयोः प्रकृतिस्वर इति भा-5--5.सर्वेषां युगपदेकस्मिन्नेव बहुव्रीहौ समासे तु आद्ययोरुदाहरणयोः सोरन्त्ये समन्तस्य पूर्वदत्वेन तयोरेव स्वर इति भावः। प्रकृतिस्वरः। न च \`चित्रगुः' इत्यत्र उत्तरपदस्याप्युपसर्जनसंज्ञार्थमनेकग्रहणमिति वाच्यम्, प्रथमानिर्द्दिष्टत्वं विनाऽपि "एकविभक्ति"(अष्टाoसूo1-2-44)इन्यनेन तत्सिद्धेः, प्रधानस्यान्यपदार्थस्य नानाविभक्तियोगेऽपि वर्तिपदयोर्नित्यं प्रथमान्तत्वात्। न चैवं \`राजकुमारीं पश्य' इत्यादावप्यतिप्रसङ्गः, तत्र द्वितीयाद्यन्तेनापि कुमारीशब्देन विग्रहाभ्युपगमात्।

 अन्यग्रहणं किम्? बहुव्रीहितत्पुरुषयोर्विषयविभागो यथा विज्ञायेत। स्वपदार्थे हि सावकाशं तत्पुरुषं परत्वादन्यपदार्थे बहुव्रीहिर्बाधते। असति त्वन्यग्रहणे \`कण्ठेकालः' इत्यादौ व्यधिकरणपदे बहूनां समुदाये च सावकाशं बहुव्रीहिं स्वपदार्थ इवान्यपदार्थेऽपि \`नीलोत्पलं सरः' इत्यादौ समानाधिकरणे तत्पुरुषो बाधेत। पदग्रहणं किम्? ग्राहवती नदी। इह हि \`तत्र मा स्नासीत्' इति वाक्यार्थो गम्यते। अर्थग्रहणं किम्? यावता पदे पदान्तरस्य वृत्त्यसम्भवादेव पदार्थे भविष्यति। सत्यम्। कृत्स्ने पदार्थे यथा स्यात्। अन्यथा \`चित्रगुः' इति षष्ठ्यर्थसम्बन्धमात्रपरं स्यात्। तथाच देवदत्तादिभिः सामानाधिकरण्यं न स्यात्।

 समानाधिकरणानामेव बहुव्रीहिः, त्रिकतः शेषस्योक्तत्वात्। तेनेहन-पञ्चभिर्भुक्तमस्य। \`पञ्च भुक्तवन्तोऽस्य' इत्यादौ तु न भवत्यनभिधानात्।

 अव्ययानां वाच्यः॥ उच्चैर्मुखः। उच्चैर्मुखः। उच्चैःशब्दस्याधिकरणप्रधानत्वाद्वैयधिकरण्याद्वचनमित्याहुः। त्रिकतः शेष इत्युक्तरीत्या प्रथमान्तस्यापेक्षितत्वात्तस्य चेहापि सत्त्वाच्छक्यम कर्तुमिदं वचनम्। अत एव वाक् च दृषच्च प्रिया यस्येति त्रिपदबहुव्रीहौ कृते अवान्तरद्वन्द्वोऽभ्युपगतः।

 प्रादिभ्यो धातुजस्य बहुव्रीहिर्वक्तव्यः, वा चोत्तरपदलोपः॥ प्रपतितपर्णः प्रपर्णः।

 नञोऽस्त्यर्थानां बहुव्रीहिर्वाचोत्तरपदलोपः॥ अविद्यमानपुत्रः अपुत्रः।

 अस्तिक्षीरादीनामुपसंख्यानमसुबन्तत्वात्॥ अव्ययत्वात्सिद्धम्। तथाहि। विभक्तिप्रतिरूपकत्वान्निपातसंज्ञा, निपातोऽव्ययामेत्यव्य यसंज्ञा। इह द्वै। द्रोणौ अर्द्धद्रोणश्च अर्द्धतृतीया द्रोणा इति व्यवह्रियते तत्र अर्द्धः तृतीयो येषामिति बहुव्रीहिः। उद्‌भूतावयवभेदः समुदायः समासार्थ इति बहुववनम्। द्रोणशब्दश्च द्रोणयोरर्द्धद्रोणे च लक्षणया वर्त्तते इति सामानाधिकरण्यम्।

 (अष्टाoसूo2-2-25)

 संख्ययाऽव्यासन्नादूराधिकसंख्याः संख्येये(अष्टाoसूo2-2-25)। संख्येयार्थया संख्यया अव्ययादयः समस्यन्ते, स बहुव्रीहिः। दशानां समीपे ये वर्तन्ते ते उपदशाः। नव एकादश वेत्यर्थः। सामीप्यप्राधान्ते त्वव्ययीभाव इत्युक्तम्। उपविंशाः। "बहुव्रीहौ संख्येये"(अष्टाoसूo5-4-73)इत डच्। "ति-1--1.\`इत्यनेन तिशब्दस्य लोपः' इत्यस्य शेषः।-विंशतेर्डिति"। आसन्नदशाः। अदूरदशाः। अधिकदशाः। द्वौ वा त्रयो वा द्वित्राः। वाऽर्थेऽयं समासः। ततश्च वैकल्पिकौ द्वौ त्रयश्चेति पञ्च अस्माच्छब्दादुपतिष्ठन्ते। अत एव बहुवचनम्। उक्तं च सैषा पञ्चाधिष्ठाना वागिति। कार्यन्वये हि विकल्पो न त्वेतच्छब्दजन्यबोधविषयत्वेऽपीति भावः। त्रित्रिचतुराः। "च-2--2."त्र्युपाभ्यां चतुरोऽजिष्यते" इति कौमुदीपाठः।-तुरोच्प्रकरणे त्र्युपाभ्यामुपसंख्यानम्" इत्यच्। द्विरावृत्ता दश द्विदशाः। अत्र वृत्तौ द्विशब्देन दशत्वावृत्तिगता द्वित्वसंख्योच्यते। ननु द्वित्रा इत्यत्र वार्थः, द्विदशा इत्यत्र सुजर्थश्चान्यपदार्थ इति पूर्वेणैव सिद्धम्। न च मत्वर्थे पूर्वयोगः अमत्वर्थार्थं चेदमिति वाच्यम्, प्राप्तोदकादिषु मत्वर्थं विनापि तत्स्वीकारात्। सत्यम्, अन्यपदार्थप्राधान्ये पूर्वयोगः इह तु वार्थसुजर्थो न प्रधानम्।

 (अष्टाoसूo2-2-26)

 दिङ्नामान्यतराले(अष्टाoसूo2-2-26)। दिशो नामान्यन्तराले वाच्ये समस्यन्ते स बहुव्रीहिः। दक्षिणस्याः पूर्वस्याश्च दिशोरन्तरालं दक्षिणपूर्वा। "सर्वनाम्नो वृत्तिमात्रे पुंवद्भावो वक्तव्यः" इति भाष्यम्। अत एव "ठक्छसोश्च"(काoवाo)इति वार्तिकस्योक्तिसम्भवः। यद्यपि तत्र छसा साहचर्याद्भवतष्ठगेव गृह्यते इति "न कोपधायाः"(अष्टाoसूo6-3-37)इति सूत्रे कैयटहरदत्ताभ्यामुक्तम्। युक्तं चैतत्। गन्त्र्या चरति धावन्त्या चरतीति प्राग्वहतीये ठकि \`गान्त्रिकः' \`धावन्तिकः' इति यथा स्याद्' गान्तृकः' \`धावत्कः' माभूदिति, तथापि भाष्यं दृष्ट्वा वार्तिककृतोऽप्रवृत्तेः। अत एव हिं "एकतद्धिते च"(अष्टाoसूo6-3-62)इति सूत्रस्याप्युक्तिसम्भवो लभ्यते इति दिक्। भवन्मयः। सर्वकाम्यति। सर्वकभार्यः। सर्वप्रियः "भस्त्रै-4--4."भस्त्रैषाजाज्ञाद्वा" इति सूत्रे \`एषा' \`द्वा' इत्यनयोः समासघटकत्वेऽपि पूर्वभागत्वेन तदप्रविष्टतया तदकरणेन निर्द्देशात्।-षाद्वा" इति लिङ्गात्। तेनाकचि एकशेषवृत्तौ च न सर्विका, सर्वाः।

 न चान्तरालस्यान्यपदार्थत्वात्पूर्वेणैव सि-1--1.अस्य \`समसनम्' इत्यादि।-द्धमिति चेत्? न, अप्रथमार्थे तदित्युक्तत्वात्। वैयधिकरण्याच्च "विभाषा दिक्‌समासे"(्ष्टाoसूo1-1-28)इत्यत्र प्रतिपदोक्तस्यास्यैव ग्रहमार्थमपीदम्। तेन या पूर्वा सोत्तरा यस्य मुग्धस्य तस्मै-\`उत्तरपूर्वाय' इत्यत्र न वि-2--2.सर्वनामसंज्ञाविकल्पः।-कल्पः।

 कबभावार्थं च। तथा हि, "शेषाद्धिभाषा"(अष्टाoसूo5-4-154)इत्यत्र तन्त्रावृत्त्याद्याश्रयणेन एकः शेष उपयुक्तादन्यः, अपरः शेषाधिकारः तेनोत्तरपूर्वादौ न कप्‌, इह शेषग्रहणाननुवृत्तेः। "तत्रतेनेदम्"(अष्टाoसूo2-2-27)इति सूत्रे कैयटेनोक्तं-"शेषाधिकार एव गृह्यते, न तूपयुक्तादन्यः" इति। तत्तु तत्रत्यभाष्यस्योक्तिसम्भवमात्रपरम्।

 नामग्रहणं रूढ्यर्थम्। इह मा भूत्-ऐन्द्र्याश्च कौवेर्याश्चान्तरालमिति।

 (अष्टाoसूo2-2-27)

 तत्र तेनेदमिति सरूपे(अष्टाoसूo2-2-27)सप्तम्यन्ते ग्रहणविषये सरूपे पदे तृतीयान्ते च प्रहरणविषये इदं युद्धमित्यर्थे समस्यते कर्मव्यतिहारे स बहुव्रीहिः। इतिकरणाल्लौकिकविवक्षातात्पर्यकात् ग्रहणप्रहरणकर्मव्यतिहारयुद्धानि लभ्यन्ते। गृह्यतेऽस्मिन्निति ग्रहणं केशादि, प्रहरणं दण्डादि, कर्मव्यतिहारः परस्परग्रहणं परस्परप्रहरणं च। केशेषु केशेषु गृहीत्वा युद्धं प्रवृत्तं केशाकेशि। मुष्टीमुष्टि। दण्डैश्च दण्डैश्च प्रहृत्य युद्धं प्रवृत्तं दण्डादण्डि। "इच् कर्मव्यतिहारे"(अष्टाoसूo5-4-127)इतीच्‌समासान्तः। तदन्तमव्ययं, तिष्ठद्‌गुप्रभृतिष्विच्‌प्रत्ययस्य पाठेन अव्ययीभावत्वात्। "अन्येषामपि दृश्यते"(अष्टाoसूo6-3-137)इति पूर्वपदस्य दीर्घः। अत एव \`मुष्टामुष्टि" इति प्रामादिकम्। न च सूत्रे इदं शब्दात् प्राक् आकारः प्रश्लिष्यतामिति वाच्यम्, भाष्यकैयटाद्यसम्मतत्वात् \`अस्यसि' इत्यादावतिप्रसङ्गाच्च। परिशिष्टे तु "आच्च गुणिनः" इति सूत्रितम्। गुणोऽस्त्यस्येति गुणी अमीति व्याख्याय \`मुष्टामुष्टि' इत्युदाहृतं, तदपाणिनीयम्।

 सरूपग्रहणं किम्? हलैश्च मुसलैश्च युद्धम्। इदमपि सूत्रे वैयधिकरण्यार्थं प्रथमाविभक्त्यर्थं एकशषबाधनार्थं च। कबभावार्थं चेति तु भाष्येभ्युच्चयमात्रं, शेषग्रहमस्य प्रागनुक्तपरतायाः पञ्चमेस्पष्टत्वात्।

 (अष्टाoसूo2-2-28)

 तेन सहेति तुल्ययोगे(अष्टाoसूo2-2-28)। सहेत्येतत्तुल्ययोगे वर्तमानं तृतीयान्तेन सह वा समम्यते स बहुव्रीहिः। सपुत्र आगतः। सह पुत्रः। "वोपसर्जनस्य"(अष्टाoसूo6-3-82)इति सभावः। नन्वत्र पिता प्रधानमन्यपदार्थः। सत्यम्। व्यधिकरणयोः प्रथमार्थे च यथा स्यात, कप् च मा भूदित्येवमर्थं वचनम्। तुल्ययोगेति किम्?

 सहेव दशभिः पुत्रैर्भारं वहति गर्दभी।

 विद्यमानतावाची सहशब्दः। दशसु पुत्रेषु विद्यमानेष्वित्यर्थः। तुल्ययोगवचनं प्रायिकम्, ज्ञापकात्। यदयं "विभाषा साकाङ्क्षे"(अष्टाoसूo3-2-114)"विभाषा सपूर्वस्य"(अष्टाoसूo4-1-34)इत्यादि निर्दिशति। तेन \`स-1--1.विद्यमानतावाची सहशब्दः। एवञ्चात्र कर्मादिसमानाधिकरणः सहशब्द इति तृतीयाया असम्भवेनानेन समासाप्राप्तौ "अनेकमन्यपदार्थे" इति समासः। अत एवात्र कप् सिद्ध इति वोध्यम्।-कर्मकः' \`सलोमकः' इत्यादि सिद्धम्।

 (अष्टाoसूo2-2-29)

 चार्थे द्वन्द्वः। (अष्टाoसूo2-2-29)पागनुक्तसमासमनेकं सुबन्तं चार्थे वर्तमानं वा समस्यते, स द्वन्द्वः। समुच्चयान्वाचयेतरेतरयोगसमाहाराश्चार्थाः।

 परस्परनिरपेक्षस्यानेकस्यैकस्मिन्प्रति सम्बन्धिन्यन्वयः समुच्चयः। यथा "अहरहर्नयमानो गामश्वं पुरुषं पशुं वैवस्वतो न तृप्यति सुराया इव दुर्मदः" इति, अत्र नयतिक्रियायामेकस्यां गवादीनां समुच्चयः। गम्यमानत्वात्तु चशब्दस्याप्रयोगः।

 यदा तु एकस्य प्राधान्यमितरस्यानुषङ्गिकता तदाऽन्वाचयः। यथा भिक्षामट, गां चानयेति। अत्र हि अदर्शनाद्गामनानयन्निपि भिक्षामटत्येव। अनटस्तु भिक्षां न गामानयति। तथा अटन्निपि नान्विष्य गामानयति।

 मिलितानामन्वय इतरेतरयोगः।

 समूहः समाहारः। तत्र समुच्चयान्वाचययोर्न समासः, असामर्थ्यात्। एकार्थीभावे हि सति \`पुष्पवन्तौ पश्य' इत्यादाविव एकपदोपात्तौ मिलितावेव अन्वियातां, न तु प्रत्येकम्। ध-2--2.इतरेतरयोगे समासः।-वखदिरौ वा-3--3.समूहऋ समासार्थः।-ग्‌दृषदम्।

 शेषः किम्? नीलोत्पलम्। इह हि एकस्मिन्धर्मिणि अनेकधर्मसमुच्चयाद् द्वन्द्वः स्यात्। न चेष्टापत्तिः, पटुश्चासौ खञ्जश्चेत्यादावपि द्वन्द्वे सति "द्वन्द्वे घि"(अष्टाoसूo2-2-32)इत्यादिनियमापत्तेः। "विशेषणम्"(अष्टाoसूo2-1-57)इत्यादिना तत्पुरुषे तु काणखञ्जवदनियमः सिद्ध्यति। परं कार्यमिति पाठे चेदम्। एकसंज्ञाधिकारे तु विशेषविहितत्वात्तत्पुरुषसंज्ञैव भवति। सामानाधिकरण्याभावे तु द्वन्द्व एव। यथा प्रमाणप्रमेयेत्यादौ, साधर्म्यवैधर्म्याभ्यामित्यत्र च। न ह्यत्राभेदान्वयो विवक्षितः। यद्यपि सामान्यविशेषयोर्वाचनिको द्वन्द्वनिषेधस्तथाप्यनित्यः स इति त्यदाद्येकशेषसूीत्रे एवोपपादितम्।

 अनेकं किम्? होतृपोतृनेष्टोद्गातारः। न ह्यत्र द्वयोर्द्वयोर्द्वन्द्वं कृत्वा पुनर्द्वन्द्वः कर्तुं शक्यः होतृपोत्रोरप्यानङापत्तेः। \`वाक्त्वक्‌स्रग्दृषदम्' इत्यादौ त्वगादेरपि टजापत्तेश्च। न चोत्तरपदे नित्यसमासोपसंख्यानात्तथापि तदापत्तिः, सकृत्समुदाये प्रवृत्तस्य द्वन्द्वस्य एकाज्‌द्विर्वचनन्यायेनावयेव पुनरप्रवृत्तेः। उपसंख्यानस्यान्यत्रोपक्षयात्। न चैवं \`वाक्त्वचस्रग्दृषदः' \`होतापोतानेष्टोद्गातारः' इत्यादि न स्यादेवेति वाच्यम्, द्वयोर्द्वयोरेव सद्दविवक्षया द्वन्द्वे समुदाययोः पुनः सहविवक्षायां तदुपपत्तेः। पूर्वत्राप्यनेकग्रहणफलं दत्तमेव। तस्यमाद्यथायथं समासान्तपुंवद्भावस्वराऽऽनङां प्रवृत्तिरप्रवृत्तिश्चानेकग्रहणफलं स्थितम्।

 अनेकस्य चार्थे वृत्तिस्तु जहत्स्वार्थायां वृत्तौ मिलितस्यैव। पक्षान्तरे तु प्रत्येकम्। तदेतदुच्यते "युगपदधिकरमवचने द्वन्द्वः" इति। अधिकरणं वर्तिपदार्थः, तस्य युगपद्वचन इत्यर्थः। अत एव आङ्गश्च वाङ्गश्च कालिङ्गश्चेत्यत्र सहविवक्षायां तेनै-1--1."तद्राजस्य बहुषु तेनैवास्त्रियाम्" इत्यनेनेत्यर्थः।-व वहुष्विति लुकि \`अङ्गवङ्गकलिङ्गाः' इति सिध्यतीति लुक्‌प्रकरणे भाष्ये एव स्पष्टम्। यत्त्विहसूत्रे "सेयं युगपदधिकरणवचनता दुःखा च दुरुपपादा च" इति भाष्ये उक्तम्। तस्यायमाशयः-अस्तु जहत्स्वार्थता, तथापि धवौ च खदिरौ चेत्यादिविग्रहोऽसङ्गतः, प्रक्रियादशायामपि प्रथम्रपृत्तस्यैकवचनस्य त्यागायोगात्। अन्यथा षष्ठीतत्पुरुषादेरपि प्रथमयैव राजा चासौ पुरुषश्चेत्यादिविग्रहापत्तिः। "तत्पुरुषे तुल्यार्थ"(अष्टाoसूo6-2-2)इत्यादीनां निर्विषयतापत्तिश्च।

 स्यादेतत्। भूतपूर्वगत्या त-2--2."तत्पुरुषे" इत्यादीनां निर्वाहः।-न्निर्वाहः, उत्तरपदार्थप्राधान्यादिवत्। अलुक्‌समासे तु "षष्ठ्या आक्रोशे"(अष्टाoसूo6-3-21)इत्याद्य नुवादसामर्थ्यादेव निमित्ता पायन्यायो नाश्रयिष्यते। मैवम्, ज्ञापकस्य सामान्यविषयतायां लाघवेन द्वन्द्वावयवेष्वपि द्विवचनाद्यलाभात् निमित्तापायन्यायस्यानित्यत्वाच्च। न चैवं तद्रा-1--1.\`अङ्गवङ्गकलिङ्गाः' इत्यत्र।-जलुगसिद्धिः। \`तेनैव' इति सौत्रमंमशं \`बहुवचने परे' इति व्याख्यां च प्रत्याख्याय बहुषु वर्तमानस्येत्यर्थस्य स्थापयिष्यमाणत्वात्। अत एव जहत्स्वार्थायामपि लुक् सिध्यति। सम्प्रति प्रतीयमानं यद्बहुत्वं तदाश्रयस्य तद्राजेन प्रगभिधानात् भूतपूर्वगतेश्च त्वयापि वाच्यत्वात्। न हि तद्धितवृत्तौ एकशेषवृत्तौ च तद्राजोऽर्थवान्। तद्राजात्तद्राजद्वन्द्वे तु वैकल्पिको लुगिति वक्ष्यते। एवं स्थिते द्वन्द्वैकशेषयोरलौकिकवाक्येऽपि द्विवचनादि दुर्लभम्। लौकिके विग्रहे तु दूरापास्तं तदिति दुःखेत्यनेनोक्तम्। एतेन राजा चासौ पूरुषश्चेत्येव विगृह्णन्तो मीमांसकाः परास्ता इति दिक्।

 इह \`एकविंशतिः' \`द्वाविंशतिः' इत्यादौ "राजन्यबहुवचनद्वन्द्वेन्धकवृष्णिषु"(अष्टाoसूo6-2-34)"संख्या"(अष्टाoसूo6-2-35)इति पूर्वपदप्रकृतिस्वर इष्टस्तस्मात् द्वन्द्व एवायम्। स च समाहारे। नेतरेतरयोगे, अनभिधानात्। पुंस्त्वन्तु लोकात्। यदा त्वेकाधिका विंशतिरिति शाकपार्थिवादिसमासः क्रियते, तदा समासान्तोदात्तत्वमपीष्यते इति पाञ्चमिकभाष्ये "बहुव्रीहौ संख्येये डच्"(अष्टाoसूo5-4-73)इत्यत्र स्थितम्॥

 (अष्टाoसूo2-2-30)

 उपसर्जनं पूर्वम्(अष्टाoसूo2-2-30)॥ समासे उपसर्जनं पूर्वं प्रयोज्यम्। कृष्णश्रितः।

 (अष्टाoसूo2-2-31)

 राजदन्तादिषु परम्(अष्टाoसूo2-2-31)। एषु पूर्वप्रयोगार्हं परं स्यात्। दन्तानां राजा राजदन्तः। वनस्याग्रे अग्रेवणम्। "वनम्पुरगा"(अष्टाoसूo8-4-4)इत्यादिना णत्वम्। इहैव गणे निपातनादलुक्। एवञ्चालुगिव णत्वमप्यस्तु। तथा च तत्र सूत्रे अग्रेग्रहणं शक्यमकर्तुम्। आकृतिगणोऽयम्। धर्मादिष्वनियम इष्यते। अर्थधर्मौ, धर्मार्थावित्यादि। गणमध्य एव जम्पतीदम्पतीजायापतीति पाठात् जायाशब्दस्य जम्भावो दम्भावश्च वा निपात्यते।

 (अष्टाoसूo2-2-32)

 द्वन्द्वे घि(अष्टाoसूo2-2-32)। द्वन्द्वे घ्यन्तं प्राक् स्यात्। हरिहरौ। अनेकप्राप्तावेकत्र नियमोऽनियमः शेषे(काoवाo)। हरिगुरुहराः। हरिहरगुरवः। हरश्च हरिगूरु चेति विग्रहे तु हरस्य पूर्वनिपातः, अल्पाच्‌तरत्वात्।

 (अष्टाoसूo2-2-33)

 अजाद्यदन्तम्(अष्टाoसूo2-2-33)। इदं द्वन्द्वे पूर्वं स्यात्। बहुष्वनियम-। अश्वरथेन्द्राः, इन्द्राश्वरथाः। घ्यन्तादजाद्यदन्तं विप्रतिषेधेन(काoवाo)इन्द्राग्नी।

 (अष्टाoसूo2-2-34)

 अल्पाच्‌तरम्(अष्टाoसूo2-2-34)। अत एव निपातनात्स्वार्थे तरप् कुत्वचुत्वयोरभावश्च। द्वन्द्वे अल्पाच् पूर्वं स्यात्। धवखदिरौ। कथं तर्हि प्रासादे धनपतिरामकेशवानामिति। धनपतेश्च रामकेशवयोश्चेति विग्रहः। पूर्वाभ्यामल्पाच्तरं विप्रतिषेधेन(भाoइo)। वागग्नी, वागिन्द्रौ। एवमग्रेऽपि। कथं तर्हिं "अधीतिबोधाचरणप्रचारणैः"(नैoकाo)इति। अधीत्या च बोधादिभिश्चेति विग्रहे भविष्यति। यद्वा, अनित्यमिदं प्रकरणं "लक्षणहेत्वोः क्रियायाः"(अष्टाoसूo3-2-126)"समुद्राभ्राद्‌ घः"(अष्टाoसूo4-4-128)इत्यादिनिर्द्देशात्। तेन "स सौष्ठवौदार्यविशेषशालिनीम्"(किoकाo)"लोचनाधरकृताहृतरागा" इत्यादि सिद्धम्। ऋतुनक्षत्राणां समाक्षराणामानुपूर्व्येण निपातो वक्तव्यः(काoवाo)। हेमन्तशिशिरवसन्ताः। कृत्तिकारोहिण्यौ। समाक्षराणां किम्? ग्रीष्मवसन्तौ। लघ्वक्षरं पूर्वम्(काoवाo)। कुशकाशम्। अभ्यर्हितञ्च। मातापितरौ। "वासुदेवार्जुनाभ्यां वुन्"(अष्टाoसूo4-3-98)इति निर्द्देशेनेदं ज्ञाप्यते इतिचतुर्थे भाष्यम्। वर्णानामानुपूर्व्येण(काoवाo)। ब्राह्मणक्षत्रियविट्‌शूद्राः। भ्रातुश्च ज्यायसः(काoवाo)। युधिष्ठिरार्जुनौ। संख्याया अल्पीयस्याः(काoवाo)। एतच्च द्वन्द्वाद्वन्द्वविषयकम्। द्वित्राः। द्वाविंशतिः। "द्व्येकयोः"(अष्टाoसूo1-4-22)इति तु सौत्रो निर्द्देशः।

 (अष्टाoसूo2-2-35)

 सप्तमीविशेषणे बहुव्रीहौ(अष्टाoसूo2-2-35)। सप्तम्यन्तं विशेषणं च बहुव्रीहौ पूर्वं प्रयोक्तव्यम्। कण्ठेकालः। यदा कण्ठे किञ्चिदस्तीति निर्ज्ञाते काल इति विशेषणं तदेदं बोध्यम्। अन्यदा तु सप्तमीग्रहणं विनापि विशेषणत्वादेव सिद्धम्। सर्वनामसंख्यायोरुपसंख्यानम्(काoवाo)। सर्वश्वेतः। द्विशुक्लः। कथं तर्हि तः परो यस्मात्सतपर इति, कथं च जहत्स्वार्थेति? इति हि जहत् स्वं पदं यं स जहत्स्वः, सोऽर्थो यत्रेति बहुव्रीहिगर्भो बहुव्रीहिः। तथाच स्वपरशब्दयोः सर्वनामत्वात्पूर्वनिपातः स्यात्। सत्यम्, सूत्रभाष्यादिप्रयोगाद्राजदन्तत्वं बोध्यम्। मिथोऽनयोः समासे तु संख्यापूर्वं शब्दपरविप्रतिषेधात्। एतदर्थमेव हि संख्यासर्वनाम्नोरिति नोक्तम्। द्व्यन्यः। त्र्यन्यः। वा-1--1.कौमुद्यां \`वा प्रियस्य' इत्येव पाठः।-प्रियस्य पूर्वत्वम्(काoवाo)। गुडप्रियः, प्रियगुडः। गड्‌वादेः परा सप्तमीष्टा(काoवाo)। गडुकण्ठः। क्वचिन्न-वहेगहुः। आकृतिगणोऽयम्।

 (अष्टाoसूo2-2-36)

 निष्ठा(अष्टाoसूo2-2-36)। निष्ठान्तं बहुव्रीहौ पूर्वं स्यात्। कृतकृत्वः। जातिकालसुखादिभ्यः परा निष्ठा बोध्या। "जातिकालसुखादिभ्योऽनाच्छादनात्"(अष्टाoसूo6-2-170)इति ज्ञापकात्। सारङ्गो जग्धोऽनया सारङ्गजग्धी। "क्तादल्पाखअयायाम्"(अष्टाoसूo4-1-51)इत्यनुवर्तमाने "अस्वाङ्गपूर्वपदाद्वा"(अष्टाoसूo4-1-53)इति ङीप्। भासजाता। सुखजाता। कथं तर्हि कृतकटः, पीतोदकः? गड्वादेरितिवत्प्राप्तबाधमात्रे तात्पर्यमिति वृत्तिकारः। कथं \`चारुस्मितम्' इति? "नपुंसकेभावे क्तः"(अष्टाoसूo3-3-114)इत्यस्य न पूर्वनिपातः, निष्ठाशब्दोपादानेन विहितस्यैवेह ग्रहणादित्याहुः।

 (अष्टाoसूo2-2-37)

 वाहिताग्न्यादिषु(अष्टाoसूo2-2-37)। एषु निष्ठान्तं वा पूर्वं स्यात्। आहिताग्निः। अग्न्याहितः। आकृतिगणोऽयम्। प्रहरणार्थेभ्यः परे निष्ठासप्तम्यौ वक्तव्ये(काoवाo)अस्युद्यतः। दण्डपाणिः। इहापि प्राप्तबाधमात्रं बोध्यम्। विवृतासिः।

 (अष्टाoसूo2-2-38)

 कडाराः कर्मधारये(अष्टाoसूo2-2-38)। कडारादयः शब्दाः कर्मधारये पूर्वं प्रयोज्याः। कडारजैमिनिः, जैमिनिकडारः। कडार, गडुल, काण, खञ्ज, कण्ड, खोड, खलति, गौर, वृक्ष, भिक्षुक, पिङ्ग, पिङ्गलतनु, जठर, बधिर, मठर, कुञ्ज, बर्बर। कर्मधारये किम्? कडारपुरुषको ग्रामः।

 ॥ इति श्रीशब्दकौस्तुभे द्वितीयाध्यायस्य द्वितीये पादे द्वितीयमान्हिकम्। पादश्चायं समाप्तः ॥











 ॥ तृतीयपादे प्रथममान्हिकम् ॥

 (अष्टाoसूo2-3-1)

 अनभिहिते(अष्टाoसूo2-3-1)। अधिकारोऽयम्। तिङ्कृत्तद्धितसमासैरिति वक्तव्यम्(काoवाo)। तेन तिङाद्युक्ते कर्मणि द्वितीया न। तिङ्सेव्यते हरिः। कृत-कृतः कटः। तद्धितं-शतेन क्रीतः-शत्यः, शतिकः। "शताच्च ठन्यतावशते"(अष्टाoसूo5-1-21)समासः-प्राप्तमुदकं वं प्राप्तोदको ग्रामः। परिगणनं किम्? कटं करोति भीष्ममुदारम्। इह विशेष्यात्कटादुत्पन्नया द्वितीयया गतार्थत्वाद्विशेषणात् द्वितीया न स्यात्। परिगणनसामर्थ्यात्तु भवति।

 स्यादेतत्। कटोपि कर्म भीष्मादयोऽपीति पक्षे सर्वेभ्यो द्वितीया उचितैव। अरुणैकहायनीन्यायेन हि पार्ष्णिकः परस्परावच्छेदः। अत एव हि \`सकृल्लवौ' इत्यादौ कारकपूर्वत्वप्रयुक्तो यण् सिध्यति। "पूरणगुण"(अष्टाoसूo2-2-11)इत्यत्र समानाधिकरणग्रहणाज्ज्ञापकात्। अभेदान्वयस्थले विशेष्यविभक्तिर्विशेषणादपि भवतीति पक्षेऽप्येवम्। सकृल्ल्वाविति तु कारकेणाभेदेनान्वयवतो विशेषणस्यापि कारकत्वानपायात्समाधेयम्। तस्मान्नार्थः परिगणनेन। किञ्चानभिहिताधिकारेणापि नार्थः। नहि \`कटः कृतः' इत्यादावतिव्याप्तिः, क्तप्रत्ययेनैव कर्मत्वस्योक्तत्वात् उक्तार्थानामप्रयोगात्। तद्यथा \`बहुपटुः' इत्यादौ बहुचोक्तार्थत्वान्न कल्पबादयः। किं च \`कटं करोति' इत्यादौ सावकाशा द्वितीया \`कृतः कटः' इत्यादिषु प्रथमया बाधिष्यटते, निरवकाशत्वात्। न च \`वृक्षः' \`प्लक्षः' इत्यादिरवकाशः, तत्रापि प्रतीयमानास्तिक्रियां प्रति कर्तृत्वेन तृतीयाप्रसङ्गात्। अथ नीलमिदं न तु रक्तमित्यादौ विशेषणान्तरनिवृत्तितात्पर्यकेऽप्यस्तिक्रियाया अनावश्यकत्वात् प्रथमाया अवकाशं ब्रूषे; विप्रतिषेधात् प्रथमाऽस्तु। न च ततोऽपि परत्वात् षष्ठीप्रसङ्गः, अशेषत्वात्।

 उच्यते, परिगणनं तावत्प्रत्याख्यातमेव भाष्ये। सूत्रं तु \`कर्तव्यः कटः' इत्यादिसिद्धये। इह हि प्रथमां बाधित्वा "कर्तृकर्मणोः कृति(अष्टाoसूo2-3-65)इति षष्ठी स्यात्। न च कृत्येनोक्तार्थत्वान्नेह षष्ठीति वाच्यम्, संख्या विभक्त्यर्थ इति पक्षे सूत्रारम्भात्। कर्मणि यदेकत्वं तत्र कृद्योगे षष्ठ्येकवचनमिति हि वाक्यार्थः। तथाच षष्ठीवाच्यस्य कर्मैकत्वादेः कृत्येनानुक्तत्वाद् दुर्वारा षष्ठी। कारकं विभक्त्यर्थ इति पक्षे तु मास्तु सूत्रमिति स्थितम्।

 आरब्धे तु सूत्रे पर्युदासोऽयं, न तु प्रसज्यप्रतिषेधः, असमर्थसमासापत्तेः वाक्यभेदापत्तेश्च। \`प्रासादे आस्ते' इत्यत्र सदिक्रियाया आसिक्रियायाश्चैकमधिकरणं प्रासादाख्यं, तच्च सदेः परेण घञा अभिहितमिति सप्तमीनिषेधापत्तेश्च। पर्युदासे तु आसिक्रियानिरूपितमधिकरणशक्तिमनभिहिताभाश्रित्य सप्तमीविधिः प्रवर्त्तते। आसने आस्ते शयनेशेते इत्यादौ तु लटः प्रकृतिभ्यां क्रियोपस्थितौ तद्योग्यम् अनुद्‌भूतशक्तिकं प्यक्रियानिरूपितशक्त्युद्भवप्रतिपादनाय सप्तमीति दिक्।

 स्यादेतत्। यद्ययं पर्युदासस्तर्हि \`पक्त्वौदनो भुज्यते' इति न सिद्ध्येत्। भुजिप्रत्ययेनाभिहितेप्योदने क्त्वाप्रत्ययेनानभिधानमाश्रित्य द्वितीयापत्तेः। भावे हि क्त्वेति वक्ष्यते। प्रसज्यप्रतिषेधे तु भुजिप्रत्ययेनाभिधानमाश्रित्य प3सज्यप्रतिषेधः सुवचः। किन्तु प्रागुऊदोषानिस्तारः।

 अत्रोच्यते। प्रधाननिरूपितशक्त्यभिधाने प्रथमैव, अभिहिते नेति प्रसज्यप्रतिषेधात्। \`आसने आस्ते' \`शयने शेते' इत्यत्र तु न प्रधानशक्तेरभिधानं; येन प्रथमा स्यात्। एतच्च "स्वादुमि णमुल्"(अष्टाoसूo3-4-26)इति सूत्रे कैयटादौ स्पष्टम्। हरिरप्याह-

 प्रधानेतरयोर्यत्र द्रव्यस्य क्रिययोः पृथक्।

 शक्तिर्गुणाश्रया तत्र प्रधानमनुरुधअयते॥

 प्रधानविषया शक्तिः प्रत्ययेनाभिधीयते।

 यदा, गुण तदा तद्वदनुक्तापि प्रतीयते॥ इति।

 पर्युदासेप्यनभिहितां प्रधानशक्तिमाश्रित्यैव विधिः प्रवर्त्तते। एतेन\`पक्वं भुङ्क्ते' \`दत्तं गृह्णाति' इत्यादि पक्षद्वयेऽपि समर्थितं भवति। वस्तुतस्तु \`पक्त्वा भुज्यते' इत्यादौ ओदनस्य पचिभुजिभ्यां न युगपच्छाब्दोऽन्वयबोधः। किन्त्वन्यतरेण शाब्दः, अपरेणार्थः। तत्र च प्रथमाद्वितीययोर्व्यवस्थैव। पक्त्वा भुज्यते ओदनः। अर्थादोदनमेव प्रक्त्वेति। नहीष्टकाः पक्त्वेत्यादि सम्भवति। न चोपस्थितपरित्यागोऽनुपस्थितकल्पना च न्याय्या। ओदनं पक्त्वेति प्रयोगे तु भुज्यते इत्यत्रार्थी ओदनस्य कर्मता। अत एव \`घटं कर्तुं शक्यते' इत्यपि भवत्येवेति पस्पशायां कैयटः। तस्मात्पर्युदासे एकवाक्यत्वं समाससौष्ठवं चेत्येव। गुणरूपन्तु पक्षद्वयेऽपि तुल्यामिति स्थितम्। एतेन-

 विषवृक्षोऽपि संवर्ध्य स्वयं छेत्तुमसाम्प्रतम्।

 इति व्याख्यातम्। साम्प्रतमिति निपातेनाभिहितत्वात्। युक्तमिति हि तदर्थः। परिगणनं तु प्रत्याख्यातमेव।

 इह हरदत्तेन भाट्टमते कारकवशिष्टा संख्या विभक्त्यर्थ इत्युक्तं तत्तु कर्त्रधिकरणस्थयथाश्रुतभाष्यस्वरसमनुसृत्य कथञ्चिन्नेयम्। वस्तुतस्तु भाट्टमते प्रकृत्यर्थेन संख्यया च करणत्वादिशक्तयो विशेष्याः। अत एवैकशक्तिक्रोडीकृतानेकाविधिस्तत्रतत्र स्वीकृत इति दिक्॥

 (अष्टाoसूo2-3-2)

 कर्मणि द्वितीया(अष्टाoसूo2-3-2)। द्वितीयादयः शब्दाः सुपां त्रिकेषु वर्त्तन्ते "समं स्यादश्रुतत्वात्"(जैoसूo10-3-13-53)इति न्यायात् पूर्वाचार्यव्यवहाराच्च। इह स्वादिसूत्रेणैकवाक्यतया विधिः, भिन्नवाक्यतया नियमो वा। सोऽपि प्रकृतानर्थानपेक्ष्य प्रत्ययनियमो वाऽर्थनियमो वेति सर्वे पक्षाः साधवः उक्तं च--

 सुपां कर्मादयोऽप्यर्थाः संख्या चैव तथा तिङाम्।

 प्रसिद्धो नियमस्तत्र नियमः प्रकृतेषु च॥ इति ।

 व्याख्यातं चेदं प्रथमे। इह च तिङामिति स्वरसात्सुप्स्वपि कर्माद्येव वाच्यं न तु कर्मत्वम्। न च तिङ्ष्वपि कर्मत्वमेवार्थ इति वाच्यं, "तयोरेव"(अष्टाoसूo3-4-70)इत्युत्तरसूत्रेऽपि तथात्वापत्तौ \`घटः कृतः' इत्यादावभेदान्वयानुपपत्तिप्रसङ्गात्। तथा च "लः कर्मणि"(अष्टाoसूo3-4-69)"कर्माणि द्वितीया"(अष्टाoसूo2-3-2)इति सूत्रस्वरसोऽपि सङ्गच्छते। घटमित्यत्र च घटः कर्मेत्यभेदान्वये आनयनादौ कर्मत्वेन संसर्गेण विशेषणत्वम्। तथाच प्रकारतया संसर्गविधया वेति द्विधा कर्मत्वादिभानमित्येकः पक्षः। "शक्तिः कारकम्" इति भाप्यस्वरसात्सैव वाच्येत्यपरः। अनन्यलभ्यस्य शब्दार्थतया आधार आधेयं वा द्वितीयाऽर्थः। \`ओदनं पचति' इत्यत्र हि ओदनरूपो य आधारस्ताद्विशिष्टा विक्लित्तिर्भासते। वैशिष्ट्यं त्वाधेयता। ओदनाधेया वा विक्लित्तिरर्थः, आधेयरूपप्रत्ययार्थस्य प्रकृत्यर्थं प्रति विशेष्यत्वात्। आधेयत्वमेव च संसर्ग इति पक्षान्तरम्। आकृत्यधिकरणन्यायेनाधारत्वाधेयत्वे एवार्थे इति चापरम्। संसर्गा एवैते। तात्पर्यग्राहिका एव परं विभक्तय इति मतान्तरम्। सर्वेप्यमी पक्षा हेलाराजीयादौ तत्रतत्र स्थिता भाष्यादिसम्मताश्चेति दिक्। ओदनं पचतीत्यादौ।

 उभसर्वतसोः कार्या धिगुपर्यादिषु त्रिषु।

 द्वितीयाम्रेडितान्तेषु ततोन्यत्रापि दृश्यते॥

 अस्यार्थः-उभयशब्दसर्वशब्दयोस्तसिलन्तयोः प्रयोगे द्वितीया कार्या। उभशब्देन ह्युभयशब्दो लक्ष्यते, अन्यथा तसिलसम्भवात्। उभशब्दो हि द्विवचनटाब्विषय इत्युक्तम्। धिगित्यत्र सप्तम्या लुक्, "प्रकृतिवदनुकरणम्"(पाoभाo)इत्यतिदेशात्। न त्वविभक्तिकः। \`गवित्ययमाह' इत्यत्र यथा पदान्तत्वाभावात् "लोपः शाकल्यस्य"(पाoसूo8-3-19)इत्यस्याप्रवृत्तिस्तथेह जश्त्वाप्रवृत्तिप्रसङ्गात्। न चायं गान्त एवेति वाच्यम्, "कस्य च दः"(पाoसूo5-3-72)इत्यस्याप्रवृत्तौ \`धकित्' इत्यस्यासिद्धिप्रसङ्गात्। आम्रेडितान्तेष्विति। कृतद्विर्वचनोष्वित्यर्थः। उभयतः कृष्णं गोपाः। सर्वतः कृष्णम्। धिक् कृष्णाभक्तम्। उपर्युपरि लोकं हरिः। अध्यधि लोकम्। अधोधो लोकम्।-1--1.कथं बुद्धीनामिति षष्ठी उपपदविभक्तेर्द्वितीयायाः षष्ठ्यपवादत्वादित्यर्थः।-कथं तर्हि-

 उच्यते, उपरिबुद्धीनां उत्तानुबुद्धीनामुपरि चरन्तीत्यर्थः। एवं चाम्रोडितान्तत्वाभावान्न द्वितीया। यद्वा, प्रतिपदोक्तस्य "उपर्यध्यधसः सामीप्ये"(पाoसूo8-1-7)इति कृतद्वित्वस्यात्र ग्रहणम्। तेन वीप्साद्विर्वचने सति नास्य प्रवृत्तिः। ततोऽन्यत्रापीत्युक्तम्, तान्परिगणयति वृत्तिकारः-अभितःपरितःसमयानिकषाहाप्रतियोगेपीति। अभितः कृष्णम्। उभयत इत्यर्थः। परितः कृष्णम्। सर्वत इत्यर्थः। "पर्यभिभ्याञ्च"(पाoसूo5-3-9)इति तसिल्। आभिमुख्यवृत्तिरपि विभक्तिप्रतिरूपको निपातोऽभितःशब्दोऽस्ति सोऽपीह गृह्यते। समयानिकषाशब्दौ समीपपर्यायौ। ग्रामं समया निक्रषा वा। हाशब्दः शोकवृत्तिः। हा कृष्णाभक्तम्, तस्य शोच्यते इत्यर्थः। षष्ठ्यपवादो द्वितीया। सम्बोधने त्वन्तरङ्गत्वात्प्रथमैव। हा तातेति यथा। एतेन धिङ्मूर्खेति प्रयोगो व्याख्यातः। बुभुक्षितं न प्रतिभाति किंचित्। एष प्रतिशब्दः क्रियाविशेषकत्वादुपसर्गो न तु कर्मप्रवचनीयः। एवमन्येऽपि दृशिग्रहणात्साधनीयाः। तद्यथा, चैत्रं यावच्छीतमिति। परमपुरुषाराधनमृते इति च। तथा च चान्द्रसूत्रम्--"ऋते द्वितीयाच" इति, चकारात्पञ्चमी। सा चास्मच्छास्त्रे "अन्यारात्"(पाoसूo2-3-29)इत्यनेन विधास्यते॥

 (अष्टाoसूo2-3-3)

 तृतीया च होश्छन्दसि(पाoसूo2-3-3)। जुहोतेः कर्मणि तृतीया स्याद् द्वितीया च छन्दसि। यवाग्वाग्निहोत्रं जुहोति। अग्निहोत्रशब्दोऽत्र हविषि वर्तते। "यस्याग्निहोत्रमधिश्रितम् अमेध्यमापद्यते" इत्यादिप्रयोगदर्शनात्। अग्नये हूयत इति व्युत्पत्तेश्च। जुहोतिः प्रक्षेपे। अस्मिन्नेव च प्रयोगे यवागूशब्दात्तृतीया, अग्निहोत्रशब्दाच्च द्वितीया। विरुद्धार्थकविभक्त्यनवरुद्धत्वान्नामार्थयोरभेदान्वयः। यवाग्वाख्यं हविरग्नौ देवतोद्देशेन त्यत्क्वा प्रक्षिपतीत्यर्थः। एतत्सूत्रं भाष्ये प्रत्याख्यातम्। अग्निहोत्रशब्दो हि ज्योतिष्यपि वर्तते, अग्निहोत्रं प्रज्वलितमिति दर्शनात्। हूयतेऽस्मिन्निति व्युत्पत्तेश्च। जुहोतिश्च प्रीणने। तद्यदा यवागूशब्दात्तृतीया तदा यवाग्वाग्निं प्रीणयतीत्यर्थः। यदा तु द्वितीया तदा यवाग्वाख्यमग्निहोत्रं हविर्द्रव्यं प्रक्षिपतीत्यर्थ इति।

 मामांसकास्त्वाहुः-अग्निहोत्रशब्दः कर्मनामदेयम्, तत्प्रख्यं चान्यशास्त्रमिति न्यायात्। दृश्यते च स एष यज्ञः पञ्चविधोऽग्निहोत्रं दर्शपूर्वमासावित्यादि। एवं स्थिते भावार्थाधिकरणन्यायेन करणकोटिनिक्षिप्ते होमे सामानाधिकरण्यापन्नस्याग्निहोत्रस्य करणत्वात्तृतीयायां प्राप्तायां पक्षे द्वितीयार्थमिदं वचनमिति, तत्तु सूत्रसन्दर्भविरुद्धम्। कर्मणीति ह्यनुवर्तते॥

 (अष्टाoसूo2-3-4)

 अन्तरान्तरेम युक्ते(अष्टाoसूo2-3-4)। आभ्यां योगे द्वितीया स्यात्। अन्तराशब्दः सप्तम्यन्तस्य मध्य इत्येतस्यार्थे वर्तते। अन्तरेमशब्दस्तु तत्र च विनार्थे च। अन्तरा त्वां मां च हरिः।

 मृणालसूत्रामलमन्तरेण स्थितश्चलच्चामरयोर्द्धयं स।

 अन्तरेण हरिं न सुखम्। ननु मध्यस्यावध्यपेक्षतया यथावधिभूताभ्यां युष्मदस्मदर्थाभ्यां चामरद्वयेन च योगस्तथा आधेयेनापि सह। तस्मादाधेयादपि द्वितीया स्यात्। मैवम्, तत्रान्तरङ्गतया प्रथमाया एवोत्पत्तेः। तस्माद्विशेषणदियं षष्ठ्यपवादभूता द्वितीया न तु विशेष्यादपीति स्थितम्।

 अथ टाबन्तेनान्तराशब्देन तृतीयान्तेनान्तरेणेत्यनेन च योगं कुतो नेति चेत्? प्रतिपदोक्ततया तयोरेवेह ग्रहणात् परस्परसाहचर्याच्च। तद्यथा-गुरुभार्गवावित्युक्ते ग्रहयोरेव प्रतीतिर्नत्वाचार्यपरशुरामयोः। तेन किमनयोरन्तरेण गतेनेति सिद्धम्। क्िमनयोर्विशेषेण ज्ञातेनेत्यर्थः। युक्तग्रह णान्नेह-अन्तरा त्वां मां च कृष्णस्य मूर्तिः। इह कृष्णान्न द्वितीया। अन्तरेत्यनेनानन्वयात्।

 (अष्टाoसूo2-3-5)

 कालाध्वनोरत्यन्तसंयोग(पाoसूo2-3-5)। इह द्वितीया स्यात्। मासमास्ते। यद्यपीह कर्मत्वादेव सिद्धम्। कालभावाध्वगन्तव्याः कर्मसंज्ञा ह्यकर्मणामित्युक्तेस्तथाप सकर्मकार्थं गुणद्रव्याभ्यां योगार्थं चेदम्। मासमधीते। मासं कल्याणी। मासं गुडधानाः। क्रोशमधीते। क्रोशं कुटिला नदी। क्रोशं पर्वतः। अत्यन्तसंयोगें किम्? मासस्य द्विरधीते। "कृत्वोर्थप्रयोगे कालेधिकरणे" इति षष्ठी।

 (पाoसूo2-3-6)

 अपवर्गे तृतीया(पाoसूo2-3-6)। अपवर्गः फलप्राप्तिस्तस्यां द्योत्यायं कालाध्वनोरत्यन्तसंयोगे तृतीया स्यात्। अह्‌ना क्रोशेन वाऽनुवाकोऽधीतः। अपवर्गे किम्?मासमधीतो नायातः।

 (पाoसूo2-3-7)

 सप्तमीपञ्चम्यौ कारकमध्ये(पाoसूo2-3-7)। शक्तिद्वयमध्ये यौ कालाध्वानौ ताभ्यां सप्तमीपञ्चम्यौ स्तः। अद्य भुक्त्वायं द्व्यहे द्व्यहाद्वा भोक्ता। कर्तृशक्त्योर्मध्येयं कालः। इहस्थोयं क्रोशे क्रोशाद्वा लभ्यं विध्येत्। कर्तृकर्मणोर्मध्येयं देशः। कालाध्वभ्यां विभक्त्योर्यथासंङ्खयं न भवति, अस्वरितत्वात्।

 (पाoसूo2-3-8)

 कर्मप्रवचनीययुक्ते द्वितीया(पाoसाo2-3-8)। स्पष्टोऽर्थः। हरिं प्रति पर्यनु वा।

 (पाoसूo2-3-9)

 यस्मादधिकं यस्य चेश्वरवचनं तत्र सप्तमी(पाoसूo2-3-9)। कर्मप्रवचनीययुक्ते इत्यनुवर्तते। यस्मादधिकं तदस्मिन्नधिकमिति च निर्द्देशादधिकशब्दयोगे पर्यायेण पञ्चमीसप्तम्यौ स्तः। प्रकृतसूत्रार्थस्तु यस्मादधिकं यस्य चेश्वरवचनं कर्मप्रवचनीययुक्ते तत्र सप्तमी स्यात्। उपपरार्द्धे हरेर्गुणाः, परार्द्धादधिकः इत्यर्थः। ऐश्वर्ये तु स्वस्वामिनोः पर्यायेण सप्तमी। तथाहि, ईश्वर इत्युच्यते येन तदीश्वरवचनं ऐश्वर्यम्। अथवेश्वरशब्दो भावप्रधानः। यस्य स्वामिन ईश्वरत्वमुच्यते इत्यर्थः। अधवा यस्येति स्वं निर्द्दिश्यते यस्य स्वस्य ईश्वर उच्यते ततः स्वादित्यर्थः। पर्यायेण चेयं विभक्तिः शेषविषयकर्मप्रवचनीयविभक्त्यारम्भात् विशेषणोदेवोत्पन्नया सप्तम्या द्विष्ठस्यापि सम्बन्धस्याभिधानात्। प्रत्ययार्थस्य प्रकृत्यर्थं प्रति विशेष्यतया विशेषणादेव प्रत्ययौचित्याच्च। विशेष्यात्तु प्रथमैव। अधिरामे भूः। "सप्तमी शौण्डैः"(पाoसूo2-1-40)इति समासपक्षे तु रामधीनेति भवति। "अषडक्ष"(पाoसूo5-4-7)इत्यादिना खः। विभक्त्यर्थवृत्तित्वं त्वव्ययीभावः। अधिरामम्। स्वद्विभक्तौ अधिभुवि रामः। इह सूत्रे यस्यचेश्वरवचनमित्यंशः प्रत्या ख्यातो भाष्ये। तथाहि, स्वामिन्याधारे भूः स्थिता तस्यां च स्वामी तत्र यदा यदधिकरणत्वेन विवक्ष्यते तदा तत्र सप्तमी भविष्यति। एवं चाधिरीश्वरे इति संज्ञासूत्रमपि न कर्तव्यम्। न चागत्युपसर्गत्वबाधार्थं तत्। ऐश्वर्यविषयस्य अधेः क्रियायोगाभावेनैव तदप्राप्तेः। उत्तरार्थमिति चेत्तर्हि योगविभागो न कार्यः।

 (पाoसूo2-3-10)

 पञ्चम्यपाङ्परिभिः(पाoसूo2-3-10)एतैः कर्मप्रवचनीयैर्योगे पञ्चमी स्यात्। अपविष्णोः परिविष्णोः संसारः। अपेन साहचर्यात्परेर्वर्जनार्थस्य ग्रहणम्। तेन लक्षमादिषु न भवति। वृक्षं परि विद्योतते विद्‌युत्। आङ्मर्यादावचने। आपाटलिपुत्राद्वृष्टो देवः।

 (पाoसूo2-3-11)

 प्रतिनिधिप्रतिदाने च यस्मात्(पाoसूo2-3-11)। तत्र कर्मप्रवचनीययुक्ते पञ्चमी स्यात्। प्रद्युम्नः कृष्णात्प्रति। तिलेभ्यः प्रतियच्छति माषान्। इह सूत्रे अनेनैव यस्मादिति पञ्चमी।

 (पाoसूo2-3-12)

 गत्यर्थकर्मणि द्वितीयाचतुर्थ्यौ चेष्टायामनध्वनि(पाoसूo2-3-12)अघ्वभिन्ने गत्यर्थानां कर्मणि एते स्तश्चेष्टायां सत्याम्। ग्रामं ग्रामाय वा गच्छति। गत्यर्थेति किम्? ओदनं पचति। कर्मणीति किम्? अश्वेन व्रजति। चेष्टायां किम्? मनसा हरिं व्रजति। अनध्वनीति किम्? पन्थानं गच्छंति। आस्थितप्रतिषेधो वक्तव्यः(काoवाo)। आस्थितः। सम्प्राप्तः। गन्त्रा अधिष्ठित इत्यर्थः। तेन यदा उत्पथात्पन्था एवाक्रमितुमिष्यते तदा भवत्वेव चतुर्थी। उत्पथेन पथे गच्छति। \`अजान्नयति ग्रामम्' इत्यत्र तु न चतुर्थी, अगत्यर्थत्वात्। प्रतीयते ह्यत्र गतिः, न त्वसौ नयतेरर्थः, प्रापणवाचित्वात्। एवं स्त्रियं गच्छतीत्यत्रापि न चतुर्थी, असम्प्राप्तप्रेप्साभावात्। अनघ्वनीति ह्यपनीय असम्प्राप्त इति पूर्यते। द्वितीयाग्रहणमपवादविषयेऽपि यथा स्यात्, तेन कृद्योगलक्षणा षष्ठी न भवति। अन्वया चतुर्थीत्येव ब्रूयादिति वदन् वृत्तिकारो ग्रामं गन्तेति तृजन्तयोगे उदाजहार। इदन्तु भाष्यविरुद्धम्। तथाहि, सन्दशनादिभिराप्यमानत्वात्क्रियापि कृत्रिमं कर्मेति क्रिययाभिप्रेयमाणस्य सम्प्रदानत्वं सिद्धम्। सन्दर्शनादीनां गमनस्य च भेदाविवक्षायां तु द्वितीयापि सिद्धेति सूत्रमिदं प्रत्याख्यातं भाष्ये। एवं हि वदता कृद्योगे षष्ठ्येवेष्यते। अत एव "अकेनोः(पाoसूo2-3-70)इति \`ग्रामं गामी' इत्युदाहृतं भाष्ये।

 (पाoसूo2-3-13)

 चतुर्थी सभ्प्रादाने(पाoसूo2-3-13)। स्पष्टम्। विप्राय गां ददाति। तादर्थ्य.े उपसंङ्ख्यानम्(काoवाo)। यूपाय दारु। इह दारुशब्दात् "हेतौ"(पाoसूo2-3-23)इति तृतीया तु न भवति। षष्ठीविषये हि सा। प्रातिपदिकार्थमात्रे प्रथमैव। ननूपसंख्यानस्यावश्यकत्वे सुत्रं व्यर्थमेवेति चेत्? न, हरये रोचते इत्याद्यर्थं तस्याप्यावश्यकत्वात्। क्लृपि सम्पद्यमाने च(काoवाo)। विकारवाचकाच्चुर्थीत्यर्थः। स हि सम्पद्यते प्रादुर्भवति। भक्तिर्ज्ञानाय कल्पते। प्रकृतिविकारयोर्भेदविवक्षायां चतुर्थी। अभेदविवक्षायान्तु प्रथमैव। भक्तिर्ज्ञानं कल्पते इति केचित्। अन्ये त्वभेदविवक्षायामपि चतुर्थीत्याहुः। जनिकर्तुरित्यपादानत्वविवक्षायान्तु पञ्चमी। भक्तेर्ज्ञानं कल्पते इति। केचित्तु तत्रापि चतुर्थीमिच्छन्ति। उत्पातेन ज्ञापिते च(काoवाo)। प्राणिनां शुभाशुभयोः सूचको भूतविकार उत्पातः। वाताय कपिला विद्युत्। हितयोगेच(काoवाo)।चतुर्थीसमासविधानाज्ज्ञाप्यते। ब्राह्मणाय हितम्।

 (पाoसूo2-3-14)

 क्रियार्थोपपदस्य च कर्मणि स्थानिनः(पाoसाo2-3-14)। उपपदं कृत्रिमन्तच्च क्रियार्थक्रियारूपं तुमुन्‌ण्वुलोरेव सम्भवतीति विशेषणमहिम्ना विशेष्यन्तुमुन् ण्वुलन्तमेव लभ्यते। अप्रयुज्यमानस्य कर्मणि चतुर्थी स्यात्। फलभ्यो याति, फलान्याहर्तुमित्यर्थः। स्थानिशब्दोऽप्रयुज्यमानपरतया वैयाकरणगृहे प्रसिद्धः।

 (पाoसूo2-3-15)

 तुमर्थाच्च भाववचनात्(पाoसूo2-3-15)। भाववचनाश्चेति सूत्रेण ये विहितास्तदन्ताच्चतुर्थी स्यात्। यागाय याति। पाकाप पचनाय भक्तये। भाववचनेनैव तादर्थ्यस्य द्योतितत्वात्तादर्थ्ये चतुर्थी न स्यादिति सूत्रारम्भः।

 (पाoसूo2-3-16)

 नमःस्वस्तिस्वाहास्वधालंवषड्योगाच्च(पाoसूo2-3-16)। एभिर्योगे चतुर्थी स्यात्। हरये नमः। उपपदविभक्तेः कारकविभक्तिर्बलीयसी, प्रधानभूताक्रियासबन्धस्यान्तरङ्गत्वात्। नमस्करोति देवान्। कथन्तर्हि-"नमश्चकार देवेभ्यः" इति, "रावणाय नमस्कृर्याः" इति च भट्टिः? अत्र माधवः-साक्षात्प्रभृतिषु पाठाद्वैकल्पिकं नमःशब्दस्य गतित्वम्। तत्र गति संज्ञापक्षे उपसर्गवद् द्योतकतया कृञ एव प्रमतिरर्थः। तत्कर्मणि द्वितीया नमस्यति देवानितिवत्। अगतित्वे तु करोतिक्रियाकर्मभावापन्नं विशेष्यभूतं प्रणाममाचष्ट इति देवादावकर्मणि नमः स्वस्तीति चतुर्थ्येवेति।

 अत्रेदं वक्तव्यम्-उक्तरीत्या चतुर्थीसमर्थनेऽपि नमसो गतिसंज्ञाभावान्नमस्पुरसोर्गत्योरिति सत्वं न स्यात्। तथा च प्रयोगानिर्वाहस्तदवस्थः। तस्मात् क्रियार्थोपपदस्यचेति चतुर्थी बोध्या, देवान् प्रसादयितुमित्यर्थात्। वर्धमानस्तु-"श्राद्धाय निगल्भत" इतिवत्क्रियाग्रहणं कर्तव्यमिति चतुर्थीत्याह। प्रजाभ्यः स्वस्ति। अग्नये स्वाहा। पितृभ्यो स्वधा। अलं मल्लो मल्लाय। अलमिति पर्याप्त्यर्थग्रहणम्। तेन दैत्येभ्यो हरिरलं प्रभुः समर्थः शक्त इत्यादि। कथन्तर्हि-"प्रभुर्बुभूषुर्भुवनत्रयस्य"(मा.का.1.49)इति माघः। उच्यते, पर्याप्त्यर्थस्यैवालमो ग्रहइणं, न तु \`अलं रोदनेन इत्यादौ वारणार्थस्यापीतिव्याख्यानान्तरं भाष्ये स्थितम्। एवञ्च व्याख्याभेदात्प्रभ्वादियोगे षष्ठ्यपि साधुः। अत एव सूत्रकारो द्वेधा निरदिक्षत्। तस्मै प्रभवति सन्तापादिभ्यः(पाoसूo4-1-101)सएषांग्रामणीः(पाoसूo5-2-78)इति च। तथाच भट्टिः-"नाप्रोथीदस्य कश्चन पुप्रोथास्मौ न कश्चन"इति। प्रोथृ पर्याप्तौ(भ्वाoउo867)इत्यस्य रूपम्। \`अलंरोदनेन" इत्यत्र तु करणे तृतीया, रोदनेन न किंचित्साध्यमित्यर्थावगमात्। वषडिन्द्राय। चकारः पुनर्विधानार्थः। तेनाशीर्विवक्षायामपि षष्ठीं बाधित्वा चतुर्थ्येव भवति। स्वस्ति गोभ्यो भूयात्। अन्यथा स्वस्तियोगे चतुर्थ्या अवकाशः। स्वस्ति जाल्मायास्तीति। तत्त्वकथने कुशलार्थैराशिषीत्यस्यावकाशः स्वस्तिभिन्नाः कुशलार्थाः। उभयप्रसङ्गे परत्वात् पक्षे षष्ठी स्यात्।

 (पाoसूo2-3-17)

 मन्यकर्मण्यनादरे विभाषाऽप्राणिषु(पाoसूo2-3-17)। प्राणिवर्जे मन्यतेः कर्मणि चतुर्थी वा स्यात्तिरस्कारे। न त्वां तृणं मन्ये तृणाय वो। मन्यतिग्रहणं किम्? न त्वां तृणं चिन्तयामि। श्यना निर्देशान्नेह-नत्वां तृणं मन्वो मनु अवबोधने(तoआo1470)। तनादेरुः। न च मन्योतयका निर्द्देशः किं नस्यादिति वाच्यम्, अनभिहिते इत्यधिकारात्। न हि यका योगे अनभिहितं कर्म सम्भवति। श्यन्नपि दैवादिकधातूपलक्षममात्रं न तु स्वयं विवक्षितः। तेन-

 तृणाय मत्वा रघुनन्दनोऽपि बाणेन रक्षः प्रधनान्निरास्थत्।

 इति भट्टिप्रयोगः सङ्गच्छते। अनादरश्चात्र नादराभावमात्रमपि तु तिरस्कारः, कुत्सेति यावत्। अधर्मानृतादिवन्नञः प्रतिपक्षवाचित्वात्। स च द्वेधा-उत्कृष्टस्यापकृष्टेनोपमानात्। यथा तृणाय मत्वेति। तृणमिव मत्वेत्यर्थः। क्वचित्तु निषेधयोगेनोपमानायोग्यत्वप्रतीतेः। यथा-न त्वां तृणं मन्ये इति। तृणतुल्यमपि त्वां न मन्ये इत्यर्थः। इयांस्तु विशेषः अत्रात्यन्तमनादरः पूर्वत्र त्वनादरमात्रम्! उभयत्रापि सूत्रेण सिद्धम्।

 वार्त्तिककारस्त्वाह-प्रकृष्य कुत्सितग्रहणं कर्तव्यमिति। यद्वाचिनश्चतुर्थी ततोऽपि यदि कुत्सा न तु साम्यमात्रं तदा चतुर्थीत्यर्थः। एवञ्च प्रतिषेधयुक्तायामेव कुत्सायां चतुर्थीविधानात् प्रागुक्तभट्टिप्रयोगो विरुध्यते सूत्ररीत्या तु सः। तथा चापिशलिरपि मन्यकर्मण्यनादर उपमाने विभाषा, प्राणिष्वित्यसूत्रयत्। अप्राणिष्वित्यपनीय अनावादिष्विति पाठ्यमिति भाष्यम्। नौकाकान्शुकशृगालाः नावादयः।(काoवाo)ते न त्वां शुने मन्ये इत्यत्र तु प्राणित्वेऽपि चतुर्थी भवत्येवेति दिक्। अनादरेति कर्मणो विशेषणम्। अनादरद्योतकं यत्कर्मेति। तेन तृणादेरेव चतुर्थी न तु युष्मदः, व्यवस्थितविभाषाविज्ञानाद्वा।

 ॥ इति श्रीशब्दकौस्तुभे द्वितीयस्याध्यायस्य तृतीयपादे प्रथममान्हिकम् ॥











 ॥ तृतीयपादे द्वितीयमान्हिकम् ॥

 (पाoसूo2-3-18)

 कर्तृकरणयोस्तृतीया(पाoसूo2-3-18)। रामेण बाणेन हतो वाली। प्रकृत्यादिभ्य उपसङ्ख्यानम्(काoवाo)। प्रकृत्याभिरूपः। क्रियाया अश्रवणात् कर्तृकरणयोरभावात् षष्ठीह प्राप्ता। ननु गम्यमानकरोतिक्रियाकरणत्वात् सिद्धम्। करणान्तरव्युदासाय हि प्रकृतेरेव करणत्वं विवक्षितम्। स्वभावेनायमभिरूपः कृतो न त्वलङ्कारादिनेत्यर्थात्। ननु याज्ञिकशब्दाभिधेयमध्ययनं प्रति बाहुल्यं करणम्। सङ्घीभूय यज्ञमधीयते इत्यर्थात्। यत्रापि विशिष्टवेषं कञ्चिद् दृष्ट्वा प्रायेणायं याज्ञिक इत्यध्यवस्यति। तत्रापि गम्यमानज्ञानक्रियां प्रति करणत्वात् सिद्धम्। आचारादिबाहुल्येन याज्ञिकोऽयमिति जनैर्ज्ञाप्यते इत्यर्थात्। केचित्तु प्रायेणशब्दो विभक्तिप्रतिरूपको निपातो नूनमित्यर्थे वर्त्तते इत्याहुः। दृश्यते च प्रायेण सामग्र्यविधौ गुणानामित। प्रायेण निष्क्रामति चक्रपाणाविति च। इदं तर्हि गोत्रेण गार्ग्यः, प्रथमा षष्ठी वाप्राप्नोति। नन्विहापि अनेनाहं ज्ञाये इत्यर्थात्सिद्धम्। इदन्तर्हि समेन विषमेणैति, अत्र समविषमाभ्यां द्वितीया प्राप्ता। ननु पथोऽपि गमने करणत्वात् समेन पथेत्यर्थोऽस्तु इदं तर्हि द्विद्रोणेन धान्यं क्रीणाति। पञ्चकेन पशून् गृण्हाति। द्वयोर्द्रोणयोः समाहार इति द्विद्रोणं पानादिः। द्वो द्रोणौ कृत्वेत्यर्थः। इह द्वितीया षष्ठी वा प्राप्ता। पञ्चपरिमाणमस्य पञ्चकः सङ्घः। तत्र सङ्घसङ्घिनोरभेदविवक्षायां पशूनित्यनेन सामानाधिकरण्यात् द्वितीया प्राप्ता। एतदपि प्रत्याख्यातं भाष्ये। द्विद्रोणादीनां च यन्मूल्यं तेन द्विद्रोणाद्येव क्रियते इत्यर्थभेदोऽपि नास्तीति।

 (पाoसूo2-3-19)

 सहयुक्तेऽप्रधाने(पाoसूo2-3-19)। सहार्थेन युक्तेऽप्रधाने तृतीया स्यात्। पुत्रेण सहागतः पिता। पितुरत्र क्रियासम्बन्धः शाब्दः, पुत्रस्य तु आर्थ इति तस्याप्राधान्यम्। सहेऽप्रधाने इत्येव वाच्ये युक्तग्रहणादर्थग्रहणम्। पुत्रेण सार्धम्। विनापि सहशब्देन तदर्थावगतौ स्यादेव, तथा च सौत्रप्रयोगः। "वृद्धोयूना"(पाoसूo1-2-65)इति। प्रधानग्रहणं शक्यमकर्तुम्। न चैवं पितुरपि तृतीयापत्तिः। तत्रप्रातिपदिकमात्रापेक्षत्वादन्तरङ्गत्वेन प्रथमोपपत्तेः।

 (पाoसूo2-3-20)

 येनाङ्गविकारः(पाoसूo2-3-20)। येन शरीरविकारो लक्ष्यते ततस्तृतीया स्यात्। अर्शआद्यजन्तः सूत्रे अङ्गशब्दः। तद्विकारलक्षकश्च प्रकृत्यर्थभूतोऽवयव एव गृह्यते, सन्निधानात्। स चार्थाद्विकृत एव न ह्यविकृतेनावयवेन शरीरस्य विकारः सम्भवति। तदेतदभिसन्धाय वृत्तावुक्तम्-येनाङ्गेन विकृतेनेत्यादि। अक्ष्णाकाणः। पादेनखञ्जः। पाणिना कुणिः। सामान्योपक्रमे वाक्ये अक्ष्णेत्युक्ते भवत्याकाङ्क्षा, निरूपयति वा काणो वेति। तत्र काम इत्यादिप्रयोगो न विरुध्यते। यद्यप्यक्ष्येव काणं तथापि तद्योगाच्छरीरेऽपि व्यवहारो निरूढः। षष्ठ्यपवादो योगः। अक्षिसम्बन्धिकाणत्ववानित्यर्थात्।

 (पाoसूo2-3-21)

 इत्थम्भूतलक्षणे(पाoसूo2-3-21)। कञ्चित् प्रकारं प्राप्त इत्थम्भूतस्तल्लक्षणे तृतीया स्यात्। जटाभिस्तापसः। जटाज्ञाप्यतापसत्ववान्।

 (पाoसूo2-3-22)

 संज्ञोऽन्यतरस्यां कर्मणि(पाoसूo2-3-22)। सम्पूर्वस्य जानातेः कर्मणि तृतीया वा स्यात्। पित्रा पितरं वा सञ्जानीते। "सम्प्रतिब्यामनाध्याने"(पाoसूo1-3-46) इति तङ्। कृद्योगे तु परत्वात्षष्ठी। पितुः सञ्ज्ञाता। यत्तु हरदत्तेनोक्तम्, आध्याने परत्वात् "अधीगर्थ"(पाoसूo2-3-52)इति षष्ठी मातुः सञ्जानातीति। तन्न, तत्र शेषाधिकारात्। कर्मत्वविवक्षायां तृतीयाद्वितीययोरवश्याभ्युपेयत्वात्। भिन्नविषयया षष्ठ्या विप्रतिषेधस्यान्याय्यत्वाच्चेति दिक्।

 (पाoसूo2-3-23)

 हेतौ(पाoसूo2-3-23)। हेत्वर्थे तृतीया स्यात्। धनेन कुलम्। विद्यया यशः। हेतुरिह लौकिकः फसाधनीभूतः, न तु तत्प्रयोजको हेतुश्चेति कृत्रिमः। तस्य चकारेण कर्तृसंज्ञाविधानात्कर्तृकरणयोरित्येव तृतीयायाः सिद्धत्वात्। न च लौकिकहेतोरपि निर्व्यापारसाधारण्याच्च। करणस्य तु क्रियामात्रविषयत्वात् व्यापारनियत्वाच्च। आह च-

 द्रव्यादिविषयो हेतुः कारकं नियतक्रियम्। इति।

 अनाश्रिते तु व्यापारे निमित्तं हेतुरुच्यते। इति च।

 तथा फलमपीह हेतुशब्देन गृह्यते। अध्ययनेन वसति। इदञ्च "प्रत्ययः"(पाoसूo3-1-1)इति सूत्रे कैयटे स्पष्टम्।

 (पाoसूo2-3-24)

 अकर्तर्यृणे पञ्चमी(पाoसूo2-3-24)। कर्तृवर्जितं यद्यणं हेतुभूतं ततः पञ्चमी स्यात्। तृतीयापवादः। शताद्बद्धः। अकर्तरीति किम्? शतेन बन्धितः। शतमिह उत्तमणाय धार्यमाणत्वादृणन्तत्प्रयोजको हेतुश्चेति चकारेण कर्तृसंज्ञञ्च। ननु पूर्वसूत्रे लौकिकस्य हेतोर्ग्रहणमित्युक्तम्। अयन्तु शास्त्रीयः। सत्यम्, शास्त्रीयस्यापि लौकिकत्वमस्त्येव। व्यापकं हि लौकिकं न तु विरुद्धम्। अथ वा इहार्थतया पूर्वसूत्रेऽपि सामान्यग्रहणमस्तु।

 (पाoसूo2-3-25)

 विभाषा गुणेऽस्त्रियाम्(पाoसूo2-3-25)। गुणहेतावस्त्रीलिङ्गे पञ्चमी वा स्यात्। जाड्याजाजाड्येन वा बद्धः। पाण्डित्यात्पाण्डित्येन वा मुक्तः। गुणे इति किम्? धनेन कुलम्। अस्त्रियां किम्? बुद्ध्या मुक्तः। इह सत्त्वे निविशतेऽपैतीति लक्षितो गुणो गृह्यते। तदनुरूपत्वादुदाहरणप्रत्युदाहरणयोः। इह "विभषा" इति योगो विभज्यते। तेनागुणेऽपि क्वचिद्भवति, एवं स्त्रियामपि। एतच्च "हतुमनुष्येभ्यः"(पाoसूo4-3-81)इतिसूत्रे हरदत्तग्रन्थे स्पष्टम्। केचित्तु गुमशब्दोऽत्र परतन्त्रमात्रपरः। यस्य द्विगुणस्य भावादित्यत्र यथा। तेन वन्हिमान्धूमादित्यादावपि पञ्चमी सिद्धेत्याहुः। कथन्तर्हि नास्तीह घटोनुपलब्धेरिति। अत्राहुः, स्त्रियामपि क्वचिद्भवति विभाषागुणे इतियोगविभागात्। बाहुलकं प्रकृतेस्तनुदृष्टेरिति वार्त्तिकप्रयोगश्चेह ज्ञापक इति। (पाoसूo2-3-26)

 षष्ठी हेतुप्रयोगे(पाoसूo2-3-26)। हेतौ द्योत्ये षष्ठी स्यात्। अन्नस्य हेतोर्वसति।

 (पाoसूo2-3-27)

 सर्वनाम्नस्तृतीया च(पाoसूo2-3-27)। सर्वनाम्नो हेतुशब्दस्य च प्रयोगे हेतौ द्योत्ये तृतीया स्यात् षष्ठी च। केन हेतुना वसति। कस्य हेतोः। निमित्तकारणहेतुषु सर्वासां प्रायदर्शनम्(काoवाo)। किन्निमित्तं वसति। केन निमित्तेन। कस्मै निमित्तायेत्यादि। एवं किं कारणम्। को हेतुः। किं प्रयोजनमित्यादि। असर्वनाम्नोप्येतद्भवतिवृत्तिकारेणेऽव पाठेऽपि भाष्यकारेण "हेतौ"(पाoसूo2-3-23)इत्यत्र पटितत्वात्। प्रायग्रहणादसर्वनाम्नः प्रथमद्वितीये नस्तः। अन्नेन कारणेन वसति। अन्नाय कारणायेत्यादि। वार्तिके पर्यायोपादानं प्रपञ्चार्थम्, प्रयोजनादिशब्दानुरोधेनार्थपरत्वस्वीकारात्।

 (पाoसूo2-3-28)

 अपादाने पञ्चमी(पाoसूo2-3-28)। स्पष्टम्। ग्रामादागच्छति। ल्यब्लोपे कर्मण्यधिकरणे चोपसङ्ख्यानम्(काoवाo)। प्रासादात्प्रेक्षते। आसनात्प्रेक्षते, प्रासादमारुह्य आसने उपविश्य प्रेक्षत इत्यर्थः। गम्यमानापि क्रिया कारकविभक्तिनिमित्तम्, प्रविश पिण्डीतिवत्। तेन कुतोभवान्, पाटलिपुत्रादित्यादि सिद्धम्। इह हि प्रत्यक्षादिसिद्धमागमनमुपजीव्यावधावेव प्रश्नोत्तरे प्रवर्तते। एतेन "प्रश्नाख्यानयोश्च" इति वार्तिकं प्रत्याख्यातम्, अपेक्षितक्रियाया दानत्वेनैव सिद्धत्वात्। अन्यथा कश्चन्द्र इत्यादावतिव्याप्तेश्च। यतश्चाध्वकालनिर्माणं तत्र पञ्चमी।(काoवाo)तद्युक्तादध्वनः प्रथमासप्तम्यौ(काoवाo)। कालात्सप्तमी च वक्तव्य(काoवाo)। वनाद्ग्रामो योजने योजनं वा। कार्त्तिक्या आग्रहायणि मासे। कृत्तिकाभिर्युक्ता पौर्णमासी कार्त्तिकी। पौर्णमास्यां "लुबविशेषे"(पाoसाo4-2-4)इति लुङ् न भवति, "सास्मिन्पौर्णमासीति(पाoसू o4-2-21)इत्यधिकारे "विभाषाफाल्गुनीश्रवणाकार्त्तिकीचैत्रीभ्यः"(पाoसूo4-2-23)इति निर्द्देशात्। अग्रे हायनमस्या इति आग्रहायणी। प्रज्ञादेराकृतिगणत्वात् स्वार्थिकोऽण्, आग्रहायण्यश्वत्थादिनिपातनाण्णत्वम्। तद्युक्तादिति। तेन पञ्चम्यन्तेन अर्थद्वारेण युक्तात्काले वर्त्तमानान्मासादिशब्दादित्यर्थः। अत्र भाष्ये कार्त्तिक्याः प्रभृतीति प्रयोगात्प्रभृतियोगे पञ्चमीति कैयटः। प्रभृतीत्यर्थग्रहणम्, तत आरभ्येत्यर्थ इति कैयटात्। स्कन्धात्प्रभृत्येव सपल्लवानीति कुमारः।

 (पाoसूo2-3-29)

 अन्यारादितरर्त्तेदिक्‌शब्दाञ्चूत्तरपदाजाहियुक्ते(पाoसूo2-3-29)। एतैर्योगे पञ्चमी स्यात्। अन्य इत्यर्थग्रहणम्। इतरग्रहणन्तु प्रपञ्चार्थम्। न च इतरस्त्वन्यनीचयोः(अoकोo3-3-200)इत्यमरोक्तेर्नीचार्थकस्येदं ग्रहणमिति वाच्यम्, "अस्मात्तारोमन्दो वा" इत्यादाविव "पञ्चमीविभक्ते"(पाoसूo2-3-42)इत्यनेनैव सिद्धत्वात्। देवदत्तादन्यो भिन्नो विलक्षणोऽर्थान्तरं वेत्यादि। न चैवं \`घटः पटो न' इत्यत्रातिप्रसङ्गः, नञोऽप्यन्योन्याबावार्थकत्वात्। घटाद्भेद इत्याद्यनुराधेन धर्मिपर्यन्तविवक्षाया अयोगादिति वाच्यम्, नञो द्योतकताया उक्तत्वात्। आरादेवदत्तात्। इह "दूरान्तिकार्थैःषष्ठ्यन्यतरस्याम्"(पाoसूo2-3-34)इति प्राप्तः। "आराद्‌दूरसमीपयोः"(अoकोo3-3-25)"ऋतेकृशानोर्न हि मन्त्रपूतम्"। अत्र ऋतेयोगे पाक्षिकी द्वितीयापीत्यक्तं प्राक्। दिशि दृष्टः शब्दो दिक्शब्दः। तेन सम्प्रति देशकालवृत्तिनाऽपि योगे भवति। ग्रामात्पूर्वो देशः। चैत्रात्पूर्वः फाल्गुनः। कथन्तर्हि पूर्वं कायस्येति? उच्यते, अवयववाचिभिर्योगे न भवति "तस्य परमाम्रेडितम्"(पाoसूo8-1-2)इति निर्द्देशात्। अञ्चूत्तरपदस्य दिक्शब्दत्वेऽपि "षष्ठ्यतसर्थप्रत्ययेन"(पाoसूo2-3-30)इत्येतद्वाधनार्थं पृथग्ग्रहणम्। प्राक् प्रत्यग्वा ग्रामात्। न च तेन सध्य्रङ्‌ङित्यादौ पञ्चम्यर्थं तत्किन्न स्यादिति वाच्यम्, दिक्शब्दसाहचर्येण प्रागादीनामेव ग्रहणात्। आच्-दक्षिणा ग्रामात् उत्तरा वा। आहि-दक्षिणाहि उत्तराहि ग्रामात्। "दक्षिणादाच्"(पाoसूo5-3-36)। "आहि चदूरे(पाoसूo5-3-37)"उत्तराच्च"(पाoसूo5-3-38)इत्याजाही।

 (पाoसूo2-3-30)

 एनपा द्वितीया(पाoसूo2-3-30)। एनबन्तेन योगे द्वितीया स्यात्। षष्ठ्यपीष्यते। सा तु \`एनपा' इति योगं विभज्य साधनीया। दक्षिणेन ग्रामं ग्रामस्य वा। एवमुत्तरेण। "एनबन्यतरस्यामदूरेपञ्चम्याः"(पाoसूo5-3-35)इत्येनप्। कथन्तर्हि-

 तत्रागारं धनपतिगृहादुत्तरेणास्मदीयम्।

 "स्त्र्यधिकारात्परेम वासरूपविधिर्नावश्यं भवतीत्यादि"। एनबपि परशब्दात्पाक्षिकः। यदा तद्धिधौ "उत्तराधरदक्षिणात्"(पाoसूo5-3-34)इति नानुवर्तते। सत्यम्, अत एव चिन्त्यमेवेदमिति हरदत्तः। उत्तरेणेति तृतीयैकवचनान्तं तोरणेनेत्यनेन समानाधिकरणमित्यन्ये। अपरे तु धनपतिगृहानिति शसन्तं पठन्ति।

 (पाoसूo2-3-32)

 पृथग्विनानानाभिस्तृतीयान्यतरस्याम्(पाoसूo2-3-32)। अन्य तरस्यांग्रहणं समुच्चयार्थम्, निपातानामनेकार्थत्वात्। मण्डूकप्लुत्या पञ्चम्यनुवर्तते। एभिर्योगे तृतीयापञ्चम्यौ स्तः। वृत्तिकारस्त्वाहः"पृथग्विनानानाभिः" इति योगविभागाद् द्वितीयापीष्यत इति। पृथग्रा मेण रामाद्रामं वा। एवं विना नाना। "हिरुङ् नाना च वर्जने"(अoकोo3-4-3)इत्यमरः। "नानानारीर्निष्फला लोकयात्रो"। इति प्रयोगः।

 (पाoसूo2-3-33)

 करणे च स्तोकाल्पकृछ्रकतिपयस्यासत्त्ववचनस्य(पाoसूo2-3-33)। अद्रव्यार्थेभ्य एभ्यः करणे तृतीयापञ्चम्यौ स्तः। स्तोकेन स्तोकाद्वा मुक्तः। असत्त्वेति किम्? स्तोकेन विषेण हतः।

  (पाoसूo2-3-34)

 दूरान्तिकार्यैः षष्ठ्यन्यतरस्याम्(पाoसूo2-3-34)। एतैर्योगे षष्ठी स्यात्पञ्चमी च। "पृथग्विना"(पाoसूo2-3-32)इत्यत्र पञ्चमी समुच्चीयते इत्युक्तम्। इहाप्येकप्रघट्टकत्वात्तथैवेति द्रष्टव्यम्। दूरमन्तिकं वा ग्रामस्य ग्रामाद्वा।

 (पाoसूo2-3-35)

 दूरान्तिकार्थेभ्यो द्वितीया च(पाoसूo2-3-35)। एभ्यो द्वितीया स्याच्चकारात्पञ्चमीतृतीये। प्रातिपदिकार्थे विधिरयम्। ग्रामस्य दूरं दूराद्‌ दूरेम वा। अन्तिकमन्तिकादन्तिकेन वा। उत्तरत्राप्येतदनुवृत्त्या तत्तद्विषयेऽपि द्वितीयादयः स्युः। तथा चाधिकरणेऽपि प्रयुज्यते-दूरादावसथान्मूत्रमिति। आवसथस्य दूरे इत्यर्थः। असत्त्ववचनग्रहणमनुवर्तते। तेनेह न-दूरः पन्थाः। दूराय पथे देहि। दूरस्य पथः स्वमिति।

 (पाoसूo2-3-36)

 सप्तम्यधिकरणे च(पाoसूo2-3-36)। चकाराद् दूरान्तिकार्थेभ्यः। कटे आस्ते। दूरान्तिकार्थेभ्यः प्राग्विभक्तित्रयमुक्तम्। अनेन च सप्तमीति तेभ्यश्चतस्रो विभक्तयः फलिताः। क्तस्येन्विषयस्य कर्मण्युपशङ्ख्यानम्(काoवाo)। इनिति इन्नन्तः शब्दः। विषयो वृत्तिभूमिर्यस्य क्तान्तस्य तस्येत्यर्थः। अधीती व्याकरणे। अधीतमनेनेति विग्रहः। "श्राद्धमनेन भुक्तम्'(पाoसूo5-2-85)इत्यतोऽनेनेति वर्त्तमाने "इष्टादिभ्यश्च"(पाoसूo5-2-88)इति सूत्रेण कर्त्तरीनिप्रत्ययः। ततस्तद्धितार्थेन सहैकार्थीभूतस्याधीतस्य निष्कृष्य व्याकरणादिना सम्बन्धाभावात्। क्तप्रत्ययेनानभिहितं व्याकरणम्। तत्र कृतपूर्वी कटमितिवद् द्वितीया प्राप्ता। गुणभूतयाऽपि हि अध्ययनक्रियया कर्मणः सम्बन्धो न विरुद्धः, "सहाधीतवान् व्याकरणम्" इत्यादौ यथा। आह च-

 अविग्रहा गतादिस्था यथा ग्रामादिकर्मभिः।

 क्रिया सम्बध्यते तद्वत् कृतपूर्व्यादिषु स्थिता॥ इति।

 न विविच्य ग्रहो यस्याः सा अविग्रहा, गुणीभूतेत्यर्थः। ननु कालकर्मणोऽपि सप्तमी प्राप्नोति "मासमधीती व्याकरणे" इत्यादौ। मैवम्, तस्य बहिरङ्गत्वात्। न चैवं तत्र द्वितीयापि न स्यादिति वाच्यम्, तद्विधाने लक्ष्यानुरोधेन व्यक्तिपक्षस्याश्रयणात्। साध्वसाधुप्रयोगे च(काoवाo)। साधुः कृष्णो मातरि। असाधुर्मातुले। अत्र साधुत्वासाधुत्वयोर्मात्रादिविषयत्वेऽपि क्रियाया अभावेनाधिकरणत्वाभावाद्वचनम्। \`साधुनिपुणाभ्याम्"(पाoसूo2-3-43)इत्येव सिद्धे अनर्चार्थमत्र साधुग्रहणम्। तेन तत्त्वकथनेऽपि भवति। सूत्रे अर्चाग्रहणन्तु निपुणार्थम्। साधुग्रहणन्तु तत्र वार्त्तिकं दृष्ट्वा सूत्रस्याप्रवृत्तेरिति ध्येयम्। अर्हाणां कर्तृत्वे अनर्हाणामकर्तृत्वे तद्वैपरीत्ये च(काoवाo)। सस्सु तरत्सु असन्त आसते इत्यादि। यद्यपीदं "यस्य च भावेन"(पाoसूo2-3-37)इत्येव सिद्धम्। तथापि लक्ष्यलक्षणभावाविवक्षायामपि यथा स्यादिति वचनमित्याहुः। निमित्तात्कर्मयोगे(काoवाo)। निमित्तमिहफलम्। तद्वाचिनः सप्तमी स्यात्। यदि तस्य कर्मणा सह योगो योगविशेषः संयोगसमवायात्मकः।

 चर्मणि द्वीपिनं हन्ति दन्तयोर्हन्ति कुञ्जरम्।

 केशेषु चमरीं हन्ति सीम्निपुष्कलको हतः॥

 चर्मफलकं द्वीपिकर्मकं हननमित्यर्थः। अत्र हेतुततृतीया प्राप्ता। तत्र हि फलमपि हेतुशब्देन गृह्यते। "अध्ययनेन वसति" इत्यादिसिद्धये इति "प्रत्ययः"(पाoसूo3-1-1)इति सूत्रे कैयटे स्थितम्। अत्र द्वीपिचर्मणोः समवायः सम्बन्धः। चमरशब्दाज्जातिलक्षणो ङीष्। पुष्कलकः शङ्कुः। ससींम्नि सीमज्ञानार्थं हतो निहतः निखात इत्यर्थः। निहन्यमानेन शङ्कुना सह सीम्नः संयोगः सम्बन्ध इति हरदत्तादयः। दुर्गवाक्यप्रबोधे तु कुलचन्द्रस्त्वाह-सीमा अण्डकोशः। पुष्कलको गन्धमृगः। उक्तं च मेदिनीकेशे-

 सीमा घाटस्थितिक्षेत्रेष्वण्डकाशेषु च स्त्रियाम्। इति।

 अथ पुष्कलको गन्धमृगे क्षपणकीलयोः। इति च।

 कर्मयोगे किम्? वेतनेन धान्यं लुनाति।

 (पाoसूo2-3-37)

 यस्य च भावेन भावलक्षणम्(पाoसूo2-3-37)। यस्य क्रिय या क्रियान्तरं लक्ष्यते ततः सप्तमी स्यात्। निर्ज्ञातकाला क्रिया अनिर्ज्ञातकालायाः क्रियायाः कालपरिच्छेदकत्वात् लक्षणमित्युच्यते। मोषु दुह्यमानासु गतः। एवं देशपरिच्छेदिकाऽपि सति गुणे द्रव्यत्वमस्ति।

 (पाoसूo2-3-38)

 षष्ठीचानादरे(पाoसूo2-3-38)। अनादराधिक्ये भावलक्षणे षष्ठीसमप्तम्यौ स्तः। इह सूत्रे अनादरे इति पूर्वेण सत्सप्तमी। अनादरे सति यो भावं लक्षयतीति। तथाच तदाधिक्यं फलितम्। रुदति रुदतो वा प्रावाजीत्। रुदन्तं पुत्रादिकमनादृत्य सन्यस्तवानित्यर्थः।

 (पाoसूo2-3-39)

 स्वामीश्वराधिपतिदायादसाक्षिप्रतिभूप्रसूतैश्च(पाoसूo2-3-39)। एतैः सप्तभिर्योगे षष्ठीसप्तम्यौ स्तः। षष्ठ्यामेव प्राप्तायां पाक्षिकसप्तम्यर्थं वचनम्। गवां गोषु वा स्वामी, ईश्वरो वेत्यादि। दायमादत्ते इति दायादः, सोपसर्गादप्यत एव निपातनात्कः। गावामित्येतत्तु यद्यपि समुदायस्य विशेषणम्, तथापि दीयते इति दाय इति व्युत्पत्त्या अवयवार्थभूतमंशं स्पृशत्येव। तेन गवात्मकस्यांशस्यादातेति फलितोऽर्थः। गवां प्रसूतः, गा एवानुभवितुं जात इत्यर्थः।

 (पाoसूo2-3-40)

 आयुक्तकुशलाभ्यां चासेवायाम्(पाoसू2-3-40)। आभ्यां योगे षष्ठीसप्तम्यौ स्त आसेवायां गम्यमानायाम्। आसेवा तात्पर्यम्। आयुक्तो व्यापारितः। कुशलो निपुणः। आयुक्तः कुशलो वा हरिभजनस्य हरिभजने वा। आसेवायां किम्? आयुक्तो गौः शकटे, ईषद्युक्त इत्यर्थः।

 (पाoसूo2-3-41)

 यतश्च निर्द्धारणम्(पाoसूo2-3-41)। जातिगुणक्रियासञ्ज्ञाभिः समुदायादेकदेशस्य पृथक्करणं निर्द्धारणं, यतो निर्द्धारणं ततः षष्ठीसप्तम्यौ स्तः। नृणां नृषु वा ब्राह्मणः श्रेष्ठः। गवां गोषु वा कृष्णा वहुक्षीरा। गच्छतां गच्छत्सु वा धावन् शीघ्रः। अमीषां छात्राणां देवदत्तः पटुः।

 (पाoसूo2-3-42)

 पञ्चमी विभक्ते(पाoसूo2-3-42)। विभागे विभक्तम्। निद्धार्यमाणस्य यत्र भेद एव न तु शब्दोपात्तसामान्यरूपाक्रान्तता, तत्र निर्द्धारणाश्रयात्पञ्चमी स्यात्। माथुराः पाटलिपुत्रकेभ्य आढ्यतराः। न ह्यत्र गवां कृष्णा इत्यादिष्विव सामान्यविशेषभावः, किन्तु शब्दोपात्तधर्मयोर्विरोध एव। इदञ्च सूत्रं बुद्धिकल्पितमपायमाश्रित्यापादानप्रकरणे प्रत्याख्यातम्। आह च-

 बुद्ध्या समीहतैकत्वात् पञ्चालान् कुरुभिर्यदा।

 पुनर्विभजते वक्ता तदापायः प्रतीयते॥ इति।

 (पाoसूo2-3-43)

 साधुनिपुणाभ्यामर्चायां सप्तम्यप्रतेः(पाoसूo2-3-43)। आभ्यां योगे सप्तमी स्यादर्चायां गम्यमानायां, न तु प्रतेः प्रयोगे। मातरि साधुर्निपुणो वा। "पुण कर्मणिशुभे"(तुoपo1333)अस्मान्निपूर्वादिगुपधलक्षणः कः। "अर्च पूजायाम्"(भ्वाoपo204)अस्माद्भौवादिकाद् "गुरोश्च हलः"(पाoसूo3-3-103)इत्यप्रत्ययः। चौरादिकात्तु "ण्यासश्रन्थ"(पाoसूo3-3-107)इति युच् स्यात्। अर्चायां किम्? निपुणो राज्ञो भृत्यः। इह तत्त्वकथने तात्पर्यम्। साधुशब्दप्रयोगे त्वनर्चायामपि सप्तमी भवत्येव। साध्वसाधुप्रयोगे च(काoवाo)इति वार्त्तिकादिति प्रागेवोक्तम्। अप्रत्यादिभिरिति वक्तव्यम्(काoवाo)। नेह-साधुर्निपुणो वा मातरम्प्रति पर्यनु वा।

 (पाoसूo2-3-44)

 प्रसितोत्सुकाभ्यां तृतीया च(पाoसूo2-3-44)। आभ्यां योगे तृतीया स्याच्चात्सप्तमी। प्रसित उत्सुको वा हरिमा हरौ वा। "तत्परे प्रसितासक्तौ"(अoकोo3-1-7)इत्यमरः। उत्सुकसाहचर्यात्प्रसितोऽपि तत्पर एवेह गृह्यते। तेन प्रकर्षेण सितः शुक्ल इत्यर्थे न भवति।

 (पाoसूo2-3-45)

 नक्षत्रे च लुपि(पाoसूo2-3-45)। नक्षत्रे प्रकृत्यर्थे सति यो लुप्संज्ञया लुप्यमानस्य प्रत्ययस्यार्थस्तत्र वर्तमानात्तृतीयासप्तम्यौ स्तोऽधिकरणेऽर्थे।

 मूलेनावाहयेद्देवीं श्रवणेन विसर्जयेत्।

 मूले श्रवणे इति वा। "नक्षत्रेण युक्तः कालः"(पाoसूo4-2-3)इत्यणो "लुबविशेषे"(पाoसूo4-2-4)इति लुप्। अधिकरणे किम्? पुष्यः। पुष्य प्रतीक्षते। पुष्याय स्पृहयति।

 अत्र केचित्-सूत्रे पञ्चम्यर्थे सप्तम्यौ। लुबन्तान्नक्षत्रवाचिन इति व्याचख्युः। तेषां लुबन्तविशेषणान्न स्यात्। "उत्तराभ्यां फाल्गुनीभ्यां नोत्तराभ्यां गच्छेत्" इति यथेति हरदत्तः।

 ॥ इति श्रीशब्दकौस्तुभे द्वितीयस्याध्यायस्य तृतीयपादे द्वितीयमान्हिकम् ॥













 ॥ तृतीये पादे तृतीयमान्हिकम् ॥

 (पाoसूo2-3-46)

 प्रातिपदिकार्थलिङ्गपरिमाणवचनमात्रे प्रथमा(पाoसूo2-3-46)। प्रातिपदिकार्थमात्रे लिङ्गमात्रादिषु च प्रथमा स्यात्। द्वन्द्वान्ते श्रुतत्वात्प्रत्येकं मात्रशब्दः सम्बध्यते। स चावधारणे। "मात्रं कात्यऽवधारणे"(अoकोo3-3-186) इत्यमरः। प्रातिपदिकार्थादीन्येव तन्मात्रमित्यस्वपदविग्रहः। "मयूरव्यंसकादयश्च"(पाoसूo2-1-72)इति समासः। प्रातिपदिकार्थः सत्ता। उक्तं हि-"तस्यां सर्वे शब्दा व्यवस्थिताः" इति।

 तां प्रातिपदिकार्थं च धात्वर्थं च प्रचक्षते। इति च।

 उच्चैः। नीचैः। अत्र हि परिमाणविशेषोपहितं सत्तामात्रं प्रतीयते इत्याहुः। अन्ये तु नियतोपस्थितिकः प्रातिपदिकार्थ इत्याहुः। अस्मिन्पक्षे \`वृक्षः कुड्य भित्तिः' इत्यादीनां नियतलिङ्गानां प्रातिपदिकार्थमात्रे प्रथमेत्येव सिद्धम्। लिङ्गमात्रे इति तु तटस्तटीतटमित्याद्यर्थम्। न ह्यत्र पुंस्त्वादि नियतोपस्थितिकम्। अतः लिङ्गमात्राधिक्येऽपि विधीयते। परिमाणमात्रे द्रोणो व्रीहिः। इह हि द्रोणलक्षणं यत्परिमाणन्तत्परिच्छिन्नो व्रीहिरित्यर्थः। प्रकृत्यर्थस्य द्रोणस्य प्रत्ययार्थे परिमाणेऽभेदेन संसर्गेण विशेषणता, प्रत्ययार्थश्च। व्रीहिषु परिच्छेद्यपरिच्छेदकभावेन संसर्गेण विशेषणमिति बोध्यम्। वचनमात्रे-एकः द्वै बहवः। वचनं सङ्ख्या तथैव प्राचां व्यवहारात्। तत्र प्रकृत्या उक्तायामपि सङ्ख्यायां यथा स्यादित्येतदर्थमिदं वचनम्।

 इह सूत्रे \`अर्थलिङ्गयोः प्रथमा'इत्येतावदेवाश्यकम्, इतरत्तु व्यर्थम्। तथाहि प्रातिपदिकग्रहणं तावद्व्यर्थम्। ङ्याप् प्रातिपदिकाद्धि स्वादयो विधीयन्ते। तत्रार्थे इत्यपेक्षायां यस्मात्स्वादिविधिस्तदर्थ इति लभ्यत एव। परिमाणमप्यनर्थकम्, \`गौर्वाहीकः' इत्यादाविव मुख्यार्थमात्रे प्रथमानां सत्यां पदान्तरसमभिव्याहारेण गौणार्थप्रतीत्युपपत्तेः, वाहीके गोत्वस्येव व्रीह्यादौ द्रोणत्वादेरारोपसम्भवात्। एवं वचनग्रहणमपि व्यर्थम्, "न केवला प्रकृतिः प्रयोक्तव्या" इति "प्रत्ययः"(पाoसूo3-1-1)"परश्च"(पाoसूo3-1-2)इति सूत्रे वभ्यमाणतयाप्रत्ययस्यावश्यकत्वात्। अनन्वितवचनप्रयोगापेक्षणा अनुवादकप्रयोगस्यैव न्याय्यत्वात्। मात्रग्रहणमपि व्यर्थम्, "सम्बोधन च"(पाoसूo2-3-47)इति ज्ञापकेन कर्माद्याधिक्ये प्रथमाया अप्रवृत्तेः। ननु \`वीरः पुरुषः' इत्यादौ अबेदसंसर्गस्याधिकस्य भानात् प्रथमा न स्यादिति चेत्? न, संसर्गस्य वाक्यार्थत्वेन बहिरङ्गत्वात्प्रथमप्रवॉत्तसंस्कारबाधानुपपत्तेः।

 वार्त्तिककारस्त्वाह--अभिहिते प्रथमेति। \`वृक्षस्तिष्ठति' \`कृतः कटः' \`शत्यः' \`प्राप्तोदको ग्रामः' इत्यादौ तिङादिभिरभिहिते कर्त्रादौ प्रथमा भवतीत्यर्थः। एवञ्च \`वीरः पुरुषः' इत्यादौ सत्यप्याधिक्ये अभिहितत्वात् प्रथमा सिद्धेति। न च \`वृक्षः' \`प्लक्षः' इत्यादाव्याप्तिः, अस्तीत्यध्याहारात्।



 अत्र भाष्यम्-अभिहितेनाभिहितेतिप्रसङ्ग इति। तथाहि, \`प्रासाद आस्ते' इत्यत्र सदिक्रियायाश्चासिक्रियायाश्चैकमधिकरणं प्रासादाख्यं तच्च सदेरुत्पन्नेन घञाभिहितम्। आसेर्लटा त्वनभिहितम्। तत्र सप्तमीं बाधित्त्वा परत्वात्प्रथमा स्यात्। अतिङ्समानाधिकरणे प्रथमेत्युच्येत। तदपि न, \`देवदत्तः पचति'इत्यादिषु तिङां दौर्लभ्यापत्तेः। तथाहि, देवदत्तः पच लट् इति स्थिते यावत्तिङो न कृतास्तावत्तिङसामानाधिकरण्याभावात् प्रथमैवेति नियमो न प्रवर्तेत। तथा च देवदत्तशब्दादविशेषोत्पन्नाः सर्वे स्वादयः सन्त्येवेति शतृशानचौ स्याताम्। तन्निमित्तभूतस्याप्रथमान्तेन सामानाधिकरण्यस्य सत्वात्। तिङ्‌विधेस्तु लिङ्गादिष्ववकाशः। स एव प्रथमैवेति नियमस्यापि "विदो लटोवा"(पाoसूo3-4-83)इत्यादेस्तु विदिमात्रप्रयोगे चरितार्थता। यथा "वेत्थ वेद" इत्यादि। स्थानिन्यपि मध्यमोत्तमयोर्विधानादर्थात्प्रकरणाद्वा निर्ज्ञातस्य प्रयोगानावश्यकत्वाच्च। पाक्षिकश्चायं दोषः। शत्रादिविधौ हि \`अप्रथमा' इत्यादिः पर्युदासः प्रसज्यप्रतिषेधो वेति द्वैतम्, तत्र द्वितीये उक्तदोषस्यासङ्गतेः प्रथमाया अपि सत्वेन शत्रादिनिषेधसम्भवात्।

 यत्तु भाष्ये पर्युदासपक्षे"विभक्तिनियमे दोषो न"इत्युक्तमातच्चिन्त्यम्, तत्र हि द्वितीया कर्मण्येवेत्यादि वचनव्यक्त्याश्रयणात्। देवदत्ते द्वितीया मा भूत्, षष्ठी तु स्यादेव। सा हि शेष एवेति नियम्यते। यत्र य विभक्त्यन्तरस्य नियमो न प्रवृत्तः स शेषः। ततश्च तिङः सामानाधिकरण्यात् प्राक् शेषलक्षणषष्ठ्यां सत्यां दुर्वारौ शतृशानचाविति।

 (पाoसूo2-3-47)

 सम्बोधने च(पाoसूo2-3-47)। इह प्रथमा स्यात्। हे राम।

 (पाoसूo2-3-48)

 सामन्त्रितम्(पाoसूo2-3-48)। सम्बोधने या प्रथमा तदन्तं शब्दरूपमामन्त्रितसंज्ञं स्यात्। यद्यपि संज्ञाविधौ प्रत्ययग्रहणे तदन्तग्रहणं दुर्लभं, तथापि महासंज्ञाकरणाल्लभ्यते आमन्त्रणमामन्त्रितम्। अभेदोपचारात्तत्साधने शब्दे वृत्तिः। विभक्त्यन्तेन चामन्त्र्यते न तु केवलया विभक्त्येति। संज्ञाप्रदेशाः, आमन्त्रितस्य चेत्यादयः। सोति किम्? प्रातिपदिकार्थसूत्रेणाऽपि या सम्बोधने प्रथमा तदन्तस्यापीयं संज्ञा यथा स्यात्। हे पचन्, हे पचमान। इह हि शतृशानचोः सम्बोधने विधानादभिहितः सोऽर्थोऽन्तर्भूत इति पूर्वेणैव प्रथमा। यदि तु विभक्तिरहितयोस्तयोः कर्त्राद्यभिधान एव सामर्थ्यम्। यथा द्विर्वचनरहितस्य लोटः, तेनेहापि "सम्बोधने च"(पाoसूo2-3-47)इति पक्षः। तदा सेति मास्तु, \`अनन्तरस्य विधिर्वा" इति प्रवृत्तेऽपि रूपनिष्पत्तेः।

 (पाoसूo2-3-49)

 एकवचनं सम्बुद्धिः(पाoसूo2-3-49)। आमन्त्रितप्रथमाया यदेकवचनं तत्संबुद्धिसंज्ञं स्यात्। हेपटो। "सम्बुद्धौ च"(पाoसूo7-3-106)इति वर्तमाने "ह्रस्वस्य गुणः"(पाoसूo7-3-108)। सु सम्बुद्धिरिति वाच्ये एकवचनग्रहणमेकोऽर्थ उच्यते, येन तावन्मात्रस्य प्रत्ययस्य संज्ञार्थम्। अन्यथा प्रक्रमाभेदाय तदन्तस्य स्यात्।

 (पाoसूo2-3-50)

 षष्ठी शेषे(पाoसूo2-3-50)। कारकप्रातिपदिकार्थव्यतिरिक्तः स्वस्वामिभावादिः शेषस्तत्र षष्ठी स्यात्। राज्ञः पुरुषः। ननु प्रत्ययनियमपक्षे शेष एवेत्यवधारणार्थमस्तु नाम शेषग्रहणम्। अर्थनियमपक्षे तु षष्ठ्याश्चान्यस्य च प्राप्तौ षष्ठ्येवेति नियमसम्भवात्किन्तेनेति चेत्? न, उत्तरार्थमवश्यकर्तव्यस्य शेषग्रहणस्य स्पष्टार्थमिहैव ग्रहणम्। न चाप्रधानार्थ शेषग्रहणम्। तेन द्वयोः पर्यायेण वा न स्यादिति वाच्यम्, प्रत्ययार्थस्य प्राधान्येनाप्रधानादेव षष्ठ्या न्याय्यत्वात्। अप्रकृत्यर्थं पुरुषं तु \`राज्ञः' इति षष्ठ्यर्थस्य विशेषणत्वमुचितमेवेति दिक्।

 (पाoसूo2-3-51)

 ज्ञोविदर्थस्य करणे(पाoसूo2-3-51)। जानातेरज्ञानार्थस्य करणे शेषत्वेन विवक्षिते षष्ठी स्यात्। समासनिवृत्त्यर्थमिदं प्रकरणमिति "ननिर्धारणे"(पाoसूo2-2-14)इति सूत्रे "प्रतिपदविधाना च"(काoवाo)इति वार्तिकस्य प्रत्याख्यानावसरे एवोपपादितम्। सर्पिषो ज्ञानम्। वस्तुतः करणीभूतं यत्सर्पिस्तत्सम्बन्धिनी प्रवृत्तिरित्यर्थः। ज्ञानपूर्विकायां प्रवृत्तौ जानातेर्लक्षणा।

 (पाoसूo2-3-52)

 अधीगर्थदयेशां कर्मणि(पाoसूo2-3-52)। एषां कर्मणि शेषे षष्ठी स्यात्। "इक्‌स्मरणे"(अoपo1-47)ककार इहैव विशेषणार्थ-। अधिशब्दोच्चारणन्तु सामान्यापेक्षज्ञापकं "इङिकावध्युपसर्गं न व्यभिचरते" इति। अत एव स्मृत्यर्थदयेषामिति नोक्तम्। सूत्रभङ्गपक्षेऽपि हि कित्वं कर्त्तव्यमेव "इण्वदिक"(काoवाo)इत्यत्र विशेषणार्थम्। "एः" इत्युक्तेः "कटीगतौ"(काoवाo)इत्यत्र प्रश्लिष्टस्यायतेर्ग्रहणापत्तेः। मातुः स्मरणम्। सर्पिषोदयनमीशनं वेत्यादिवृत्त्यादिग्रन्थेष्विहपकरणे मातुः स्मरणम्। सर्पिषोदयनमीशनं वेत्यादिवृत्त्यादिग्रन्थेष्विह पकरणे उदाहरणं प्रत्युदाहरणञ्च। यद्यपि तिङन्तं दृश्यते, तथापि तसर्पमुपलक्षमतयाऽभियुक्तैर्व्याख्यातमेव।

 (पाoसूo2-3-53)

 कृञः प्रतियत्ने(पाoसूद2-3-53)। करोतेः कर्मणि शेषे षष्ठी स्यात् गुणाधाने। एधो दकस्योपस्करणम्। एधाश्चोदकञ्चेति विग्रहे "जातिरप्राणिनाम्"(पाoसूo2-4-6)इत्येकवद्भावः। "उपात्प्रतियत्न"(पाoसूo6-1-139)इत्यादिना सुट्।

 (पाoसूo2-3-54)

 रुजार्थानां भाववचनानामज्वरेः(पाoसूo2-3-54)। भावकर्तृकाणां ज्वरिवर्जितानां रुजार्थानां कर्मणि शेषे षष्ठी स्यात्। चौरस्य रोगस्य रुजा। रुजो भङ्गे(तुoपo1416)। भिदादिपाठात्प्रकृतसूत्रएव निपातनाद्वाङ्। रुजाशब्दो व्याधौ रूढः। सूत्रं भाववचनानामिति कर्तरि ल्युट्। प्रकृत्यर्थस्तु न विवक्षितः। तर्हि भावो वक्ता सम्भवति। तस्मात् प्रत्ययस्य साधुत्वनिर्वाहाय वचिर्बोध्यः। अज्वरिसन्ताप्योरिति वाच्यम्(काoवा्o)। रोगस्य चौरज्वरः, चौरसन्तापो वा। रोगकर्तृकञ्चौरसम्बन्धि ज्वरादिकमित्यर्थः। तपेर्हेतुमण्ण्यन्तादेरच्। इह समासो भवत्येव।

 (पाoसूo2-3-55)

 आशिषि नाथः(पाoसूo2-3-55)। आशीरर्थस्य नाथतः शेषे कर्मणि षष्ठी स्यात्। सर्पिषो नाथनम्। आशिषीति किम्? माणवकनाथनम्, तत्सम्बन्धिनी याञ्चेत्यर्थः। यद्यपि कर्मत्वविवक्षायां "कर्तृकर्मणोः"(पाoसूo2-3-65)इति यदा षष्ठी तदा समासो भवत्येव, तथापि तत्र कृदुत्तरपदप्रकृतिस्वरः। समासान्तोदात्तत्वं तु याञ्चादावेव न त्वाशिषीति निष्कर्षः।

 (पाoसूo2-3-56)

 जासिनिप्रहणनाटक्राथपिषां हिंसायाम्(पाoसूo2-3-56)। हिंसार्थानामेषां शेषे कर्मणि षष्ठी स्यात्। जसु ताडने(चुoपo1718)जसु हिंसायाम्(चुo उo1668)इति च चुरादिः, तस्येदं ग्रहणं न तु दैवादिकस्य जसुमोक्षणे(दिoपo1211)इत्यस्य। जासीति निर्द्देशात् हिंसायामिति वचनाच्च। चौरस्योज्जासनम्। निप्राभ्यामुपसृष्टो हनो निप्रहणः। "हन्तेरत्पूर्वस्य(पाoसूo8-422)इति णत्वम्। निप्रौ संहतौ विपर्यस्तौ व्यस्तौ च। चौरस्य निप्रहणनं प्रणिहननं निहननं प्रहणनं वा। प्रणीत्यत्र "नेर्गद"(पाoसूo8-4-17)इति णत्वम्। नट अवस्यन्दने(चुoउo1545)चुरादिः। नट नृत्तौ(भ्वाoपo781)इत्यस्य तु घटादेरग्रहणम्, दीर्घनिर्द्देशात्। चौरस्योन्नाटनम्। क्रथ हिंसायाम्(भ्वाoपo81)इति घटादौ पठ्यते तस्येह निपातनाद्वृद्धिरिति वृत्तिकारः। अत एव "क्रथ हिंसायाम्" इति युजादौ स्वरितेतं वदन्, देवस्तत्रैवानुदात्तेतं पठन्, शाकटायनश्च मतान्तरपरतया नीतो माधवादिभिः। चौरस्य क्राथनम्। मित्वन्तु "चिण्णमुलोः"(पाoसूo6-4-93)इति दीर्घविकल्पार्थम्। अक्रथि अक्राथि। क्रथं क्रथम्। क्राथं क्राथम्। इह हि निपातनं बाधित्वा परत्वाद्दीर्घविकल्पः।

 यत्तु न्यासकृतोक्तं क्राथीति विकृतनिर्द्देशात् मित्वेऽपि वृद्धिर्यत्र तत्रैव षष्ठी। चङन्ते तु वृद्ध्यभावात् चोरमचिक्रथदिति। तन्मन्दम्, समासनिवृत्तये प्रकरणमिदमिति सिद्धान्तात् तिङन्तानामनुदाहरणत्वात् चङन्तेऽपि शेषषष्ठ्या दुरपह्नवत्वादिति माधवः। न च क्राथेरेव शेषे षष्ठी न तु ह्रस्वस्येति व्याख्यानात्प्रकरणं भित्वा प्रकृते तिङन्तमप्युदाहरणमस्त्विति न्यासस्याशयो वाच्यः, एवमपि द्वितीयाया दुर्लभत्वात् प्रक्रमभेदे मानाभावाच्च। यद्यपि हरदत्तेनोक्तं घटादिपाठः "घटादयः षितः"(गoसूo)इति आतिदेशिकषित्वे अङ् यथा स्यादित्येतदर्थ इति। तदपि मन्दम्, "घटादयः षितः"(गoसूo)इति हि मध्ये सूत्रितम्। तेन पूर्वेषामेव षित्वं न तु परेषामपि, परश्चायमिति दिक्। वृषलस्य पेषणम्। हिंसायां किम्? धानपेषणम्। अन्तोदात्तः। शेष इत्यनुवृत्तेः कर्मत्वविवक्षायां द्वितीयैव। तथा च भट्टिः-"अद्मो द्विजान्देवयजीन्निहन्मः" इति। "निजौजसोज्जासयितुं जगद्‌द्रूहाम्।(माo काo1-37)इति माघस्तु शेषत्वे बोध्यः।

 (पाoसूo2-3-57)

 व्यवहृपणोः समर्थयोः(पाoसूo2-3-57)। शेषेकर्मणि षष्ठी स्यात्। द्यूते क्रयविक्रयव्यवहारे चानयोस्तुल्यार्थता बोध्या। शतस्य व्यवहरणं पणनं वा। शतसम्बधी क्रयविक्रयरूपेण विनियोगो देवनं वेत्यर्थः। समर्थयोः किम्? शलाकाव्यवहारः, गणनेत्यर्थः। ब्राह्मणपणनम्, स्तुतिरित्यर्थः। "आयादयआर्धधातुके वा"(पाoसूo3-1-31)इति आयस्य विकल्पः।

 (पाoसूo2-3-58)

 दिवस्तदर्थस्य(पाoसूo2-3-58)। इह शेषे इति न सम्बध्यते, उत्तरसूत्रद्वयारम्भात्। पूर्वसूत्रएव दिवेः पाठे तदर्थस्येति न कर्तव्यमिति। यद्यपि लाघवं तथापि योगविभाग उत्तरार्थः। शेषासम्बन्धार्थश्च। व्यवहृपणिसमानार्थस्य दिवः कर्मणि षष्ठी स्यात्। इह त्रिसूत्र्यां तिङन्तमप्युदाहरणम्। शतस्य दीव्यति। तदर्थस्य किम्? ब्राह्मणं दीव्यति।

 (पाoसूo2-3-59)

 विभाषोपसर्गे।(पाoसूo2-3-59)। पूर्वयोगापवादः। शतस्य शतंवा प्रतिदिव्यति।

 (पाoसूo2-3-60)

 द्वितीया ब्राह्मणे(पाoसूo2-3-60)। ब्राह्मणविषये प्रयोगे दिवस्तदर्थस्य कर्मणि द्वितीया वा स्यात्। षष्ठ्यपवादः। गामस्य तदहः स भायां दीव्येयुः। सोपसर्गस्य छनदसि व्यवस्थितविभाषायापि सिद्धे निरुपसर्गार्थ आरम्भः।

 (पाoसूo2-3-61)

 प्रेष्यब्रुवोर्हविषो देवतासम्प्रदाने)पाoसूo2-3-61)। इष्यतेर्दैवादिकस्य गत्यर्थस्य लोण्मध्यमपुरुषैकवचनं प्रेष्येति तत्साहचर्याद् ब्रुविरपि तथाभूतो गृह्यते। देवतासम्प्रदानं यस्यार्थस्य तत्र वर्तमानयोः प्रेष्यब्रूहीत्येतयोः कर्मणोर्हविर्विशेषस्य वाचकाच्छब्दात् षष्ठी स्यात्। अग्नये छागस्य हविषो वपाया मेदसः प्रेष्यानुब्रूहि वा। प्रेष्यब्रुवोः किम्? अग्नये छागं हविर्वपामेदो जुहुधि। हविषः किम्? अग्नये गोमयानि प्रेष्य। देवतासम्प्रदाने किम्? माणवकाय पुरोडाशान्प्रेष्य! हविषः प्रस्थितत्वेन विशेषणे प्रतिषेधा वक्तव्यः(काoवाo)। इन्द्राग्निभ्यां छागं हविर्वपाम्मेदः प्रस्थितं प्रेष्य इह सूत्रे शेषग्रहणं न सम्बध्यते, तिङन्तेन समासस्याप्रसक्तत्वात्। इदञ्च भाषायामपि प्रवर्तते, उत्तरत्र छन्दोग्रहणात्।

 (पाoसूo2-3-62)

 चतुर्थ्यर्थे बहुलं छन्दसि(पाoसूo2-3-62)। षष्ठी स्यात्। पुरुष मृगश्चन्द्रमसे गोधाकालकादार्वाघाटस्ते वनस्पतीनाम्, वनस्पतिभ्य इत्यर्थः।(काoवाo)। या खर्वेण पिबति तस्यै खर्वः। व्यत्ययवचनात्सिद्धम्।

 (पाoसूo2-3-63)

 यजेश्च करणे(पाoसूo2-3-63)। इह छन्दसि बहुलं षष्ठी स्यात्। घृतस्य घृतेन वा यजते।

 (पाoसूo2-3-64)

 कृत्त्वोर्थप्रयोगे कालेऽधिकरणे(पाoसूo2-3-64)। इह षट्‌सूत्र्या विच्छिन्नमपि शेषग्रहणमनुवर्त्तते, उत्तरसूत्रे कर्मग्रहणात्। "कर्त्तरि च"(पाoसूo2-2-16)इति हि नोक्तम्। शेषसम्बद्धं कर्मग्रहणं मानुवृतदिति प्राञ्चः। वस्तुतो व्याख्यानमेव शरणम्, सन्निहितस्याधिकरणस्य निवृत्तये वा कर्मग्रहणसम्भवात्। पञ्चकृत्वोह्नो भोजनम्। द्विरन्हो भोजनम्। शेषे किम्? अन्यथा विधिरेवायं स्यात्। तथाच द्विरहन्यधीत इति सप्तमी न स्यात्। षष्ठ्या बाधात्।

 (पाoसूo2-3-65)

 कर्तृकर्मणोः कृति(पाoसूo2-3-65)। शेषे इति निवृत्तम्। कृद्योगे कर्तरि कर्मणि च षष्ठी स्यात्। भवतः शायिका। अपां स्रष्टा। कर्तृकर्मणोः किम्? शस्त्रेण भेत्ता।

 स्यादेतत्, इह कर्तृकर्मभ्यां क्रिया आक्षिप्यते। तद्वाचीह धातुरेव। धातोश्च द्वये प्रत्ययाः-कृतस्तिङ्श्च। तत्र तिङः प्रयोगे "नलोक"(पाoसूo2-3-69)इति प्रतिषेधेन भाव्यम्। ततश्च परिशेषात् कृद्योगएव षष्ठी भविष्यति तत् किं कृद्ग्रहणेन? मैवम्, तद्धितान्तस्य वारणीयत्वात्, यथा कृतपूर्वीकटमिति। ननु कृतः कटः पूर्वमनेनेत्यस्मिन्विग्रहे क्तस्य कर्मणि विधानात्तेनैव कर्मणोऽभिहतत्वात् द्वितीयया न भाव्यम्। एवं तदपवादभूतया षष्ठ्यापि, इहाप्यनभिहिताधिकारात्। किञ्च कृतशब्दस्य कटसापेक्षतया समासो दुर्लभः। एवं तद्धतोऽपीति चेत्? अत्रोक्तं हरिणा--

 विशेषकर्मसम्बन्धे निर्भुक्तेऽपि कृतादिभिः।

 विशेषनिरपेक्षोऽन्यः कृतशब्दः प्रवर्त्तते॥

 अकर्मकत्वे सत्येवं क्तान्ते भावाभिधायिनि।

 ततः क्रियावता कर्त्रा योगो भवति कर्मणाम्॥

 अविग्रहा गतादिस्था यथा ग्रामादिकर्मभिः।

 क्रिया सम्बध्यते तद्वत् कृतपूर्व्यादिषु स्थिता॥ इति।

 अस्यार्थः-कृतादिभिः शब्दैः कटादिसमभिव्याहारात् विशिष्टकर्मसम्बन्धे निष्कृष्य भुक्तेऽपि अनुभूतेऽपि कृतः पूर्वे कटोऽनेनेत्यवस्थायामिति भावः, तस्यामवस्थायां वृत्तिविरहात्। कर्मसामान्यवचनोन्य एव कृतशब्दः प्रवर्तते वृत्तिं लभते। अविवक्षितकर्मतायां नेह पच्यते इत्यादावपि कर्मसामान्ये प्रत्ययाभ्युपगमादिति भावः।

 अविवक्षितकर्मणां भावे प्रत्यय इति मतान्तरमाह-अकर्मकत्व इति। ननुकर्मसामान्ये भावे वा क्तप्रत्यये कृते सापेक्षत्वाभावात् "सुप्सुपा" इति समासे कृते "पूर्वादिनिः"(पाoसूo5-2-86)"सपूर्वाच्च"(पाoसूo5-2-87)इति कर्त्तरि इनिप्रत्ययोऽस्तु नाम। कटस्य तु प्रथमपक्षे क्तेनाभिधानं दुर्वारम्। यथा शक्यञ्च "क्षुदुपहन्तुम्" इत्यत्र क्षुधः कृत्यप्रत्ययेन। मैवम्, तद्धितार्थेनैकार्थीभूतस्य कृतशब्दार्थस्य निष्कृष्य कटेन सम्बन्धाभावात्।

 तदेतदाह-ततः क्रियावतेति। नन्वेवं क्रिययापि थोगाभावे कथं द्वितीयेत्याशङ्क्याह-अविग्रहेति। विशिष्य ग्रहो ग्रहणं तद्रहिताप्राधान्येनागृह्यमाणापीत्यर्थः। अयं भावः-गुणभूतयापि क्रियया कारकाणां सम्बन्धो दृश्यते, यथा कटं कृतवानिति। कृतपूर्वीशब्दश्चायं पूर्वं कृतमनेनेत्यस्मिन्नर्थे व्युत्पादितः। पूर्वं कृतवानित्यनेन समानार्थः सम्पद्यते। तत्र करोतिक्रियापेक्षमस्ति कटस्य कर्मत्वम्। अनभिहितञ्च तत्। अतोऽसति कृद्ग्रहणे षष्ठी स्यादेवेति स्थितम्।

 स्यादेतत्, ओदनः यच्यतेतमां, "गुरुर्धरित्री क्रियतेतरान्त्वया"(माoकांo)इत्यादावपि ओदने धरित्र्यादेः कर्मणः क्रिययैव योगाद् द्वितीयैव स्यात्। क्रियाविशेषणीभूतेन लकारार्थेन कर्मान्वयश्चेत् क्तार्थेनाप्यस्तु। क्रियायाः कारकेष्विव शक्तेरपि शक्तिमत्युत्थिताकाङ्क्षकत्वाविशेषात्। किञ्चास्तु नाम कथञ्चित् क्तार्थपरित्यागेन वृत्तिः, राजपुरुषादौ सङ्ख्याविशेषस्य मासजातादौ गुणप्रधानभावादेश्च बहुशस्त्यागदर्शनात्। तथापि कृद्ग्रहणं व्यर्थमेव, "नलोक"(पाoसूo2-3-69)इति निष्ठायोगे निषेधसिद्धेः। निष्ठान्तधातूपात्तिक्रियायोगे न भवतीति हि तदर्थः। \`ग्रामं गतवान्' इत्यादावपि कारकाणां क्रिययैवान्वयात्। न च \`पाचयति यज्ञदत्तो देवदत्तेन' इत्यत्र णिच्प्रकृत्यर्थं प्रति कर्तुः प्रयोज्यात्षष्ठीं वारयितुं कृद्ग्रहणम्। णिच् तु न कृदिति बाच्यम्, लयोगे नेत्येव निषेधसिद्धेः। लप्रकृत्या लान्तपदेन वा या क्रियोपात्ता तद्योगे नेत्यर्थात्। सा च क्रिया गुणभूता प्रधानभूता वेत्यत्र नाग्रहः। गौणमुख्यन्यायक्ष्तु नाश्रीयते, लक्ष्यानुरोधात् स्वरितेनाधिकः कार इति व्याख्यानाच्च। अत एव तत्र तृतीया लभ्यते। \`भेदिका देवदत्तस्य' \`यज्ञदत्तस्य काष्ठानाम्" इत्यत्रेभाभ्याङ्कर्तृभ्यां षष्ठ्यप्यत एव। तस्माद्व्यर्थं कृद्ग्रहणमिति।

 अत्राहुः, कृत्येव यथा स्यात्तद्धिताधिक्ये मा भूदिति कृद्ग्रहणम्। व्याकरणं प्राज्ञः। "प्रज्ञादिभ्यश्च"(पाoसूo5-4-38)इति स्वार्थेऽण्। एवञ्च वदतां मते पाचकतमः' इत्यत्रापि षष्ठी नेति लभ्यते। कृतपूर्वीतिवत्कर्तव्यपूर्वीत्यादेरभ्युपगमे तु तव्यदाद्यन्तेन समासादिनौ कृते कृद्ग्रहणव्यावर्त्यतापि सम्भवति। भाष्यं त्विहोतादीनमेवेत्यभियुक्तप्रयोगा अन्वेषणीयाः। "थन्तर्हि धयै रामोदमुत्तमम्" इति भट्टिः। उच्यते, अनित्येयं षष्ठी, तदर्हमिति निर्द्देशात्। द्विकर्मकेभ्यस्तु कर्तरि कृति कृते प्रधाने नियताषष्ठी, गुणे तूभयथा भवेदित्यकथित सूत्रे एवोक्तम्।

 (पाoसूo2-3-66)

 उभयप्राप्तौ कर्मणि(पाoसूo2-3-66)। उभयोः प्राप्तिर्यस्मिन्कृति तत्र कर्मण्येव षष्ठी स्यात्। आश्चर्यो गवां दोहोऽगोपेन। अकाकारयोः प्रयोगे प्रतिषेधो नेति वक्तव्यम्(काoवाo)। भेदिका बिभित्सा वा रुद्रस्य जगतः। कथन्तर्हि क्तिना बाधा न भवतोति, "स्थागापापचोभावे"(पाoसूo3-3-95)इति सूत्रे वृत्तिः। तथा सुटा सीयुटो बाधा न भवतीति, "सुट्तिथोः"(पाoसूo3-4-107)इत्यत्र वृत्तिः अत्र रक्षितः-अप्रत्ययादित्यकारप्रत्ययस्येह ग्रहणम्, प्राथम्यात्। बाधाशब्दे तु "गुरोश्च हलः"(पाoसूo3-3-103)इत्यकार इत्याह करणत्वविवक्षायां तृतीयेति वा बोध्यम्। शेषे विभाषा(काoवाo)। स्त्रीप्रत्ययविषयमेवेदमित्येके। विचित्रा सूत्रस्य कृतिः पाणिनेः पाणिनिना वा। केचिदविशेषेण विभाषामिच्छन्ति। शब्दानामनुशासनमाचार्येणाचार्यस्य वा।

 (पाoसूo2-3-67)

 क्तस्य च वर्तमाने(पाoसूo2-3-67)। वर्तमानार्थक्तस्य योगे षष्ठी स्यात्। "नलोक"(पाoसूo2-3-69)इति निषेधस्यापवादः। राज्ञां मतो बुद्धः पूजितो वा। "मतिबुद्धिपूजार्थेभ्यश्च"(पाoसूo3-2-188)इति वर्तमाने क्तः। कथन्तर्हि नपुंसके भावे क्तस्य योगे षष्ठी, \`छात्रस्य हसितम्' इति शेषविज्ञानात्सिद्धम्। कर्तृत्वविवक्षायां तृतीयैव, \`छात्रेण हसितम्' इति।

 (पाoसूo2-3-68)

 अधिकरणवाचिनश्च(पाoसूo2-3-68)। क्तस्य योगे षष्ठी स्यात्। इदमेषां शयितम्। इह कर्तरि षष्ठी। सकर्मकेभ्यस्त्वधिकरणे क्ते कृते कर्तूकर्मणोर्द्वयोरपि षष्ठी, अनभिहितत्वाविशेषात्। इदमेषां भुक्तमोदनस्य। "उभयप्राप्तौ कर्मणि" इत्ययं तु नियमः "कर्तृकर्मणोः कृति" इत्यस्या एव प्राप्तेः। इह गत्यर्थेषु धातुष्वयं भवति। इदमेषां गतिमित्यधिकरणे। इदमेते गता इति कर्तरि। इदमेभिर्गतमिति कर्मणि। इहैभिर्गतमिति नपुंसके भावे। कर्तृविवक्षाया इदमेषां गतमिति तत्रैव शेषविवक्षायाम्।

 (पाoसूo2-3-69)

 नलोकाव्ययनिष्ठाखलर्थतृनाम्(पाoसूo2-3-69)। जिघृक्षितरूपविनाशप्रसङ्गात् तृनामिति णत्वं न कृतम्। एषां प्रयोगे षष्ठी न स्यात् "कर्तृकर्मणोः कृति"(पाoसूo2-3-65)इति प्राप्ता प्रतिषिध्यते। लादेशाः-ओदनं पचन् पचमानः पेचानः पेचिवान्। कथन्तर्हि-"बभ्रिर्वज्रं" "पपिः सोमं" "ददिर्गाः"इति। नहि किकिनौ लकारौ नापि तदादेशौ। नैषदोषः, "किकिनौ लिट्च"(पाoसूoएo3-2-171)इत्यनेन लिटकार्यातिदेशः क्रियते, न तु लिट्संज्ञा। "विशेषातिदेशे च सामान्यमप्यतिदिश्यते" इति। उ--कटं चिकीर्षुः। कन्यामलङ्करिष्णुः। उक--वाराणसीमागामुकः। कमेर्भाषायामनिषेधः(काoवाo)। पुरा सूर्यस्योदेतोराधेयः। पुरा क्रूप्स्य विसृपोविरप्‌शिन्। निष्ठा-ओदनं भुक्तवान्। देवदत्तेन कृतम्। खलर्थ-त्वया सुकरम्। ईषत्पानः सोमो भवता। तृन्निति प्रत्याहाःर, "शतृशानचौ" इत्यारभ्य तृनो नकारात्। तेन शान्प्रभृतीनामपि ग्रहणम्। सोमं पवमानः। "पूङ्‌यजोः शानन्"(पाoसूo3-2-128)। नटमाघ्नानः। "ताच्छील्यादिषु चानश" अधीयन् पारायणम्। "इङ्धार्योः"(पाoसूo3-2-130)इति शता। तृन्, पाता सुतमिन्द्रो अस्तु सोमम्। द्विषः शतुर्वा। मुरस्य मुरं वा द्विषन्। सर्वत्र कारकषष्ठ्याः प्रतिषेधः। शेषे षष्ठी तु स्यादेव। ब्राह्मणस्य कुर्वन्। सत्यानुरक्ता नरकस्य जिष्णवः। छात्रस्य हसितम्। जनिकर्तुरित्यादि।

 इक्ष्वाकूणां दुरापेऽर्थे त्वदधीना हि सिद्धयः।

 अपि वागधिपस्य दुर्वचं वचनं तद्विदधीत विस्मयम्।(किoकाo2-2)इचि च।

 यद्वा, "इक्ष्वाकूणां सिद्धयः" इत्यन्वयो न तु "इक्ष्वाकूणां दुरापे" इति। तथा "वागधिपस्य विस्मयम्" इत्यन्वयो न तु "वागधिपस्य दुर्वचम्" इति दिक्। इह उश्च उकश्च ऊकाविति व्युत्पाद्य लश्च ऊकौ चेति विग्रहीतव्यम्। ऊकारेण च कृतो विशेषणात्तदन्तविधिः। व्यपदेशिवद्भावात्केवलेनापि निषेधः।

 (पाoसूo2-3-70)

 अकेनोर्भविषअयदाधमर्ण्ययोः(पाoसूo2-3-70)। भविष्यत्यकस्य भविष्यदाधमर्ण्यार्थे नश्च योगे षष्ठी न स्यात्। एधानाहारको व्रजति। व्रजङ्गामी। द्वितीयासमासप्रसङ्गे व्युत्पादितमेतत्। आधमर्ण्ये-शतं दायी। भविष्यदिति स्वर्यते। तेन भविष्यदधिकारविहितस्य ग्रहणान्नेह-वर्षशतस्य पूरकः। पुत्रपौत्राणां दर्शकः। अयं हि, "ण्वुल्तृचौ"(पाoसूo3-1-133)इत्यविशेषेण विहितो न तु "तुमुण्वुलौ"(पाoसूo3-3-10)इतिवद्भविनष्यदधिकारस्थः। इह यथासंख्यं वारयितुं भाष्येयोगो विभक्तः। अकस्य भविष्यति, इति आधमर्ण्ये चेति।

 (पाoसूo2-3-71)

 कृत्यानां कर्तरि वा(पाoसूo2-3-71)। षष्ठी वा स्यात्। "कर्तृकर्मणोःकृति"(पाoसूo2-3-65)इति नित्यं प्राप्ते विभाषेयम्। कर्तव्यमिदं कृष्णेन कृष्णस्य वा। कर्त्तरीति किम्? गेयो माणवकः साम्नाम्। "भव्यगेय"(पाoसूo3-4-68)इति कर्तरि यद्विधानादनभिहितं कर्म। इहापि भाष्ये योगविभागः कृतः। तद्यथा-कृत्यानाम्। उभयप्राप्तौ नेत्यनुवर्तते। नेतव्या व्रजं गावः कृष्णेन। इह प्रधाने कर्मणि गवाख्ये कृत्यः, अप्रधानकर्मणः कर्तुश्च। कृत्येनानभिधानात्षष्ठी प्राप्ता निषिध्यते। ततः कर्तरि वा॥ षष्ठी स्यात्। अन्यत्सर्वं निवृत्तम्।

 (पाoसूo2-3-72)

 तुल्यार्थैरतुलोपमाभ्यां तृतीयाऽन्यतरस्याम्(पाoसूo2-3-72)। तुल्यार्थैर्योगे तृतीया वा स्याच्छेषे, पक्षे षष्ठी। तुल्यः सदृशः समो वा कृष्णेन कृष्णस्य वा। अतुलोपमाभ्यां किम्? तुला उपमा वा कृष्मस्य नास्ति। कथन्तर्हि "तुलां यदा रोहति दन्तवाससा" इति कालिदासः। "स्फुटोपमं भूतिसितेन शम्भुना"(माoकाo1-4)इति माघश्च।

 अत्राहुः, तोलनं तुला। अस्मिन्नेव सूत्रे "णिलुगङोः" निपातनात्साधुरिति माधवः। उपमितिरुपमा। तत्र धात्वर्थं प्रति करणीभूतयोः दन्तवासःशम्भुशब्दयोस्तृतीया युक्तैव। यथा-उपमीयतेऽनेनेत्यादौ। प्रकृतसूत्रं तु शेषे षष्ठ्यपवादभूततृतीयाविधायकम्। नेह प्रवर्त्तते इत्यन्यदेतत्।

 यद्वा, "सहयुक्ते प्रधाने"(पाoसूo2-3-19)इति तृतीयाऽस्तु।

 "स्ववालभारस्य तदुत्तमाङ्गजैः समञ्चमर्येव तुलाभिलाषिणः।

 इत्यत्र यथा। उक्तं हि, विनापि तद्योगं तृतीया। "वृद्धो यूना"(पाoसूo1-2-65)इति निदर्शनादिति। तुल्यार्थैरित्यर्थग्रहणात् द्योतकानामिवादिशब्दानां योगे न, गौरिव गवयः। यथा-गौस्तथा गवय इति। वेति वर्तमाने अन्यतरस्यां ग्रहणमुत्तरसूत्रे चकारेण स्वस्यानुकर्षणार्थम्। अन्यथा हि तृतीयैवानुकृष्येन, सन्निहितत्वात्।

 (पाoसूo2-3-73)

 चतुर्थी चाशिष्यायुष्यमद्रभद्रकुशलसुखार्थहितैः(पाoसूo2-3-73)। सुखपर्यन्तानां द्वन्द्वाः। ततोऽथशब्देन बहुव्रीहिः। तथा च द्वन्द्वान्ते श्रूयमाणात्प्रत्येकमर्थशब्दः सम्बध्यते। मद्रभद्रशब्दयोः पर्यायतया सूत्रेऽन्यतरो न पठनीयः। केचित्तु अर्थशब्दोऽपि पृथगेव निमित्तम्। व्याख्यानाच्च सर्वत्रार्थग्रहणमित्याहुः। आशिषिगम्यमानायामेतैर्योगे शेषे चतुर्थी वा स्यात्, पक्षं षष्ठी। आयुष्यं चिरञ्जीवितं देवदत्ताय देवदत्तस्य वा भूयात्। एवं मद्रं भद्र कुशलं निरामयं सुखं शं अर्थः प्रयोजनं हितं पथ्यं भूयादित्यादि। हितयोगे चतुर्थी वक्तव्या(काoवाo)। इत्यस्य अनाशिषि च रितार्थत्वादाशिष्यनेन विकल्प एव। आशीषीति किम्? देवदत्तस्यायुष्यमस्ति।

 ॥ इति श्रीशब्दकौस्तुभे द्वितीयस्याध्यस्य तृतीये पादे तृतीयमान्हिकम् ॥  ॥ समाप्तश्चायं पादः ॥













 ॥ चतुर्थे पादे प्रथममान्हिकम् ॥

 (पाoसूo2-4-1)

 द्विगुरेकवचनम्(पाoसूo2-4-1)। वक्तीति वचनम्। बाहुलकात्कर्तरि ल्युट्। सामान्ये नपुंसकम्(काoवाo)। समाहारद्विगुरेकार्थप्रतिपादकः स्यात्। "तद्धितार्थ"(पाoसूo2-1-51)इति सूत्रे हि भावसाधन एव समाहार इति स्थितम्। तथा च न्यायसिद्धमेतत्। कर्मसाधनताभ्रमं वारयितुमारभ्यते "स नपुंसकम्"(पाoसूo2-4-17)इत्यस्य प्रवृत्यर्थ च। दृश्यते च भ्रमनिवृत्तयेऽपि सूत्रकृतो यत्नः। यथा-

 (पाoसूo2-4-2)

 द्वन्द्वश्च प्राणितूर्यसेनाङ्गानाम्(पाoसूo2-4-2)। प्राम्यङ्गानां द्वन्द्व एकार्थः स्यात्। एवं तूर्याङ्गानां सेनाङ्गानाञ्च। पाणिपादम्। मार्दङ्गिकपाणविकम्। रथिकाश्वारोहम्। इह प्राणिसेनयोरङ्गं नामावयवः। तूर्यस्य तु अङ्गं नामोपकारकं बोध्यम्। \`मार्द्दाङ्गिक' इत्यादौ मृदङ्गवादनं शिल्पमित्यर्थे "शिल्पम्"(पाoसूo4-4-55)इति ठक्। \`पाणिपादम्' इत्यादौ "जातिरप्रणिनाम्"(पाoसूo2-4-6)इत्येव सिद्धे व्यतिकरनिरासार्थं वचनम्। \`हस्त्यश्वं' \`हस्त्यश्वाय' इत्यत्र तु सेनाङ्गत्वेऽपि परत्वात्पशुलक्षणो विकल्प इति "विभाषा वृक्षे"(पाoसूo2-4-12)इत्यत्र भाष्यकैयटयोः स्थितम्। अथ कथं "रथवाजिपत्तिकरिणीसमाकुलम्" इति। नपुंसकह्रस्वत्वेन हि भाव्यम्।

 उच्यते, रथादिसहिताः करिण्ये इति मध्यमपदलोपी समासो बोध्यः। यद्वा, रथश्च वाजी चेत्यादि विग्रहः। जातावेकवचनम्। "फलसेनादीनां बहुप्रकृतिः" इति वक्ष्यमाणत्वान्नैकवद्भावः। एतेन "पातितैरथनागाश्वैः" इति। "इत्थं रथाश्वेभनिषादिनां प्रेग"(माoकाo12-1)इति माघश्च व्याख्यातः। इहापि मध्यमपदलोपादेकवचनान्तेन विग्रहाद्वा।

 यद्वा, कृतद्वन्द्वानामेकशेषः। तथा च "तिङस्त्रीणि त्रीणि"(पाoसूo1-4-101(इति सूत्रे "लुटःप्रथमस्य"(पाoसूo2-4-85)इति सूत्रे च भाष्यम्--"उभयं हीष्यते बहूनि शक्तिकिटकानि" इति। माघटिप्पणे--"रथतुरङ्गाश्वेभे निषीदन्ति" इति णिन्यन्तेनोपपदसमास इति समाधानान्तरं सारम्। यद्यपि "चार्थे द्वन्द्वः"(पाoसूo2-2-29)इत्येवेतरेतरयोगे समाहारे च द्वन्द्वो विहितः, समाहारस्यैकत्वाच्च सिद्धमेकवचनं, तथापि नियमार्थमिदं प्रकरणम्-प्राण्यङ्गादीनामेकवचने द्वन्द्व एव। समाहारद्वन्द्व एवेत्यर्थः। न च समाहारे एषामेवेति विपरीतं ग्राह्यम्, "तिष्यपुनर्वस्वोः"(पाoसूo1-2-63)इति सूत्रे बहुवचनग्रहणात्। तद्धि समाहारैकवचनव्यावृत्तये क्रियते तिष्यपुनर्वस्विदमिति।

 (पाoसूo2-4-3)

 अनुवादे चरणानाम्(पाoसूo2-4-3)चरणानां द्वन्द्व एकवत्स्यात्। चरणशब्दः कठकालापादिषु शाखाभेदेषु मुख्यः। तदध्यायिषु परुषेषु गौणः। उभयेषां चैषां "गोत्रञ्च चरणैः सह"(काoवाo)इति जातिसंज्ञा। तत्र शाखाभेदवाचिनां "जातिरप्राणिनाम्"(पाoसूo2-4-6)इत्येकवद्भावस्य सिद्धत्वाद्गौणोऽपि पुरुषवृत्तिरेवेह गृह्यते। उदगात्कठकालापम्। प्रत्यष्ठात्कठकौथुमम्। इह यदा कठकालापेषूदितेषु प्रतिष्ठितेषु चावाभ्यां तत्र गन्तव्यमिति संवादं कृत्वा तञ्च विस्मृत्य कश्चिदास्ते तत्र प्रतीदमुच्यते-ननूदगात्कठकालापन्तत्किमास्यते इति। अतो भवत्यनुवादः। कठेन प्रोक्तमधीयते कठाः। वैशम्पायनान्तेवासित्वाण्णिनिः। "कठचरकाल्लुक्"(पाoसूo4-3-107)"तदधीतेतद्वेद"(पाoसूo4-2-59)इत्यण्। "प्रोक्ताल्लुक्"(पाoसूo4-2-64)। कलापिशब्दात् "कलापिनोऽण्"(पाoसूo4-3-108)"नान्तस्य टिलोपे सब्रह्मचारि"(काoवाo)इत्यादिना टिलोप-। अध्येत्रणो लुक्। एतेन कौथुमो व्याख्यातः। यदा तु उदयप्रतिष्ठे नानूद्येते, किन्तु अज्ञाते ज्ञाप्येते तदा प्रत्युदाहरणम्-उदगुः कठकालापाः। स्थेणोर द्यतन्यामेवेति वाच्यम्। स्थेणोः किम्? अनन्दिषुः कठकालापाः। अद्यन्तायं किम्? उद्यन्ति कठकालापाः।

 (पाoसूo2-4-4)

 अध्वर्युक्रतुरनपुंसकम्(पाoसूo2-4-4)। अध्वर्युशब्दो यजुर्वेदलक्षकः। तत्रोत्पन्नो विनियुक्तो वा यः क्रतुः तद्वाचिनामनपुंसकलिङ्गानां द्वन्द्व एकवत्स्यात्। अर्काश्वमेधम्। साहनातिरात्रम्। अध्वर्युक्रतुः किम्? इषुवज्रौ। उद्भिद्वलभिदौ। समावेद एषां विधानम्। अनपुंसकमिति किम्? राजसूयवाजपेये। इमौ हि शब्दावर्द्धर्चादिषु पठितौ। यदा नपुंसकलिङ्गौ तदा प्रत्युदाहरणम्।

 (पाoसूo2-4-5)

 अध्यनतोऽविप्रकृष्टाख्यानाम्(पाoसूo2-4-5)। अध्ययनेन निमित्तेन येषामविप्रकृष्टा प्रत्यासन्ना आख्या तेषां द्वन्द्व एकवत्स्यात्। पदकक्रमकम्। पदान्यधीते पदकः। क्रमादिभ्यो वुन्(पाoसूo4-2-61)। एवं क्रमकः। क्रमकवार्त्तिकम्। वृत्तिः संहिता, तामधौतेवार्त्तिकाः। उक्थादिपाठाट्ठक्। पदान्यधीत्य क्रमोऽध्येतव्य इति स्पष्टा प्रत्यासत्तिः। क्रमकवार्तिकमित्यत्र तु संहितामनधीत्य क्रमोऽध्येतुं न शक्यते इत्येव प्रत्यासत्तिर्बोध्या। अध्ययनत इति किम्? पितापुत्रौ। अविप्रकृष्टाख्यानां किम्?याज्ञिकवैयाकरणौ।

 (पाoसूo2-4-6)

 जातिरप्राणिनाम्(पाoसूo2-4-6)। प्राणिवर्जजातिवाच्यवयवको द्वन्द्व एकवत्स्यात्। आराशस्त्रि। आराप्रतोदः। जातिः किम्? नन्दकपाञ्चजन्यौ। संज्ञाशब्दावेतौ।

 खड्‌गोऽस्य नन्दकः शङ्खः पाञ्चजन्यः प्रकीर्तितः।

 अप्राणिनां किम्? ब्राह्मणक्षत्रियविट्‌शूद्राः। नञिवयुक्तन्याययेन द्रव्यजातीनामेकवद्भावो न गुणक्रियाजातीनाम्। रूपरसौ। गमनाकुञ्चने। जातिप्राधान्य एवायमेकवद्भावः। यदा तु द्रव्यविशेषविवक्षा तदा बदरामलकानि। जातिविवक्षायान्तु बदरामलकम्। इहैकवद्भावो वैकल्पिक इति भाष्यस्वरसः। तथाच "विभाषा वृक्षमृग"(पाoसूo2-4-12)इति सूत्रे "बहुप्रकृतिः"(काoवाo)इत्यादि वार्तिकमुपक्रम्य बदरामलकं बदरामलकानित्युदाहृतं भाष्ये। बदरामलकानीति प्राप्ते इत्यर्थं व्याचक्षाणानां मते तु नित्यमेवेति तत्रैव कैयटः। अत एव "तस्य भावस्त्वतलौ"(पाoसूo5-1-110)इति सूत्रभाष्यस्थ ओषधिवनस्पतीनामिति प्रयोगः सङ्गच्छते। भाष्यप्रयोगान्नैकबद्भावइति वदन् कैयटस्तु जातिविवक्षायामपि एकवद्भावाभावं मेने। एवं "लटःशतृशानचौ"(पाoसूo3-2-124)इति सूत्रस्थभाष्यकैयटादिग्रन्थो बोध्यः। कथं तर्हि "रञ्जितानुविविधास्तरुशैलाः"इति भारविः। नह्यत्र व्यक्तिविशेषविवक्षा? सत्यं, तरुसहिताः शैला इति बोध्यम्।

 विशिष्टलिङ्गो नदीदेशोऽग्रमाः(पाoसूo2-4-7)। अग्रामा इत्येकवचनस्य स्थाने सौत्रं बहुवचनम्। विशिष्टलिङ्गानां भिन्नलिङ्गानां नदीवाचिनान्देशवाचिनाञ्च ग्रामवर्जितानां द्वन्द्व एकवत् स्यात्। सूत्रे चत्वारोऽपि शब्दा अवयवधर्मेणावयविनि द्वन्द्वे बोध्याः। नदीदेश इत्यसमासनिर्द्देशः। उध्यश्च इरावती च उध्येरावति। कुरवश्च कुरूक्षेत्रं च कुरुकुरुक्षेत्रम्। भिन्नलिङ्गाः किम्? गङ्गायमुने। मद्रकेकयाः। नदीदेश इति किम्? कुक्कुटमयूर्यौ। अग्रामाः किम्? जाम्बवं नगरं, शालृकिनी ग्रामः, जाम्बवशालूकित्यौ। अत्र पूर्वपदार्थस्य अग्रामत्वेऽपि उत्तरपदार्थस्य ग्रामत्वात्तदाश्रयः प्रतिषेधः। तदुक्तम् "उभयतश्च ग्रामाणां त्रतिषेधो वक्तव्यः" इति। नदीग्रहणमदेशत्वात्। जनपदो हि देशः। अत एव पर्वतानां न-कैलासश्च गन्धमादनं च कैलासगन्धमादने।

 (पाoसूo2-4-8)

 क्षुद्रजन्तवः(पाoसूo2-4-8)। एषां द्वन्द्व एकवत्स्यात्। यूकालिक्षम्। आनकुलात् क्षुद्रजन्तवः।

 (पाoसूo2-4-9)

 येषाञ्च विरोधः शाश्वतिकः(पाoसूo2-4-9)। येषां नित्यं वैरं तेषां द्वन्द्व एकवत्स्यात्। गोव्याघ्रम्। गजसिंहमित्यादि। विरोधो वैरं न तु सहानवस्थानादिः, \`छायातपौ' इत्यादावतिव्याप्तेः। शश्वदिति त्रैकाल्यमाह। तत्र भवः इत्यर्थे "कालाट्वञ्"(पाoसूo4-3-11)। तान्तात्परत्वेऽपि निपातनादिकादेशः। अव्ययानां भमात्रे"(काoवाo)इति प्राप्तस्य टिलोपस्याभावश्च सामान्यापेक्षमिकस्य केनाबाधे ज्ञापकमिदम्। तेन कान्दाविकादि सिद्धमिति कश्चित्। वस्तुतस्तु कन्दुः स्वेदनी, तत्र "संस्कृतं भक्षाः"(पाoसूo4-2-16)इत्यण्। कान्दवम्। "तदस्य पण्यम्"(पाoसूo4-4-51)इति ठक्। शाश्वतिकः किम्? चैत्रमैत्रौ कलहायेते। एतेन "देवासुरैरमृतमम्बुनिधिर्ममन्थं" इति भारविप्रयोगो व्याख्यातः। तेषां हि अमृतादिप्रयुक्तः। इह1-.1"विभाषा वृक्षमृग"(पाoसूo2-4-12) इति विहितद्वन्द्वस्यावकाश इत्यर्थः।-पशुशकुनिद्वन्द्वावकाशो-महाजोरभ्रं, महाजोरभ्राः। हंसचक्रवाकं, हंसचक्रवाकाः। "येषां च"(पाoसूo2-4-1)इत्यस्यावकाशः-श्रमणब्राह्मणम्, मार्जारमूबकम्, अश्वमहिषं, काकोलूकमित्यत्रोभयप्रसङ्गे परत्वात्पशुशकुनि विभाषा प्राप्ता चकारेण पुनर्विधानाद् "येषांच" इति नित्यमेव भवति।

 (पाoसूo2-4-10)

 शूद्राणामनिरवसितानाम्(पाoसूo2-4-10)। अयहिष्कृतानां शूद्राणां द्वन्द्व एकवत्स्यात्। तक्षायस्कारम्। रजकतन्तुवायम्। शूद्रशब्दोऽत्र त्रैवर्णिकेतरपरो न तु शूद्रत्वजातिपरः, अनिरवसितानामिति प्रतिषेधात्। निरवपूर्वात्स्यतेः कर्मणि क्तः। निरवसानं बहिष्करणम्, तच्चेह पात्राद्विवक्षितम्। यैर्भुक्ते पात्रं नशुध्यति "

भस्मना शुध्यते कांस्यम्" इत्यादिस्मृतिकारोक्तसंस्कारेणापि ते पात्राद्वहिष्कृताः। अनिरवसितानां किम्? चण्डालमृतपाः।

 (पाoसूo2-4-11)

 गवाश्वप्रभृतीनि च(पाoसूo2-4-11)। एतानि द्वन्द्वरूपाणि कृतैकवद्भावानि साधूनि स्युः। गवाश्वकम्। गवाविकम्। गवैडकम्। अजाविकम्। अजैडकम्। एषां पशुद्वन्द्वविभाषायां प्राप्तायां वचनम्। कुब्जवामनम्। कुब्जकैरातम्। पुत्रपौत्रम्। श्वचाण्डालम्। स्त्रीकुमारम्। दासीमाणवकम्। उष्ट्रखरम्। शाटीप्रच्छदम्। इहाप्राणिजातिवाचिनामबहुप्रकृत्यर्थः पाठः। उष्ट्रशशम्। मूत्रशकृत्। मूत्रपुरीषम्। यकृन्मेदः। मांसशोणितम्। दर्भपूतीकम्। अर्जुनपुरुषम्। तृणोलयम्। दासीदासम्। अत्र "पुमान् स्त्रिया"(पाoसूo1-2-67)इत्येकशेषो न। कुटीकुटम्। मांसशोणितम्। भागवतीभागवतम्। गवा श्वप्रभृतिषु "यथोच्चारितं द्वन्द्वत्तम्" इति वार्त्तिकम्। गणपाठे रूपमेषां विवक्षितं न तु पूर्वोत्तरपदनिर्द्देशमात्रे तात्पर्यमित्यर्थः। तेन अवङादेऽशोभावपक्षे न भवति। अपशवो वा अन्ये गोअश्वेभ्यः पशवो गोअश्वाः।

 विभाषा वृक्षमृगतृणधान्यव्यञ्जनपशुशकुन्यश्ववडवपूर्वापराधरोत्तराणाम्(पाoसूo2-4-12)। वृक्षादीनां सप्तानां द्वन्द्वं अश्ववडवेत्यादि द्वन्द्वत्रयं च विभाषा एकवत्स्यात्। वृक्षादौ विशेषाणां ग्रहणम्। तथाहि, वृक्षादिशब्दैः प्रत्येकं द्वन्द्वो विशेष्यते। न चैको वृक्षशब्दो द्वन्द्वः। न च द्वयोः सहप्रयोगः, एकशेषात्। एवं पर्याययोरपि, विरूपाणामपि समानार्थनामेकशेषारम्भात्। नापि \`वृक्षश्च धवश्च' इत्यादि, सामान्यविशेषयोर्वाचनिकद्वन्द्वनिषेधस्योक्तत्वात्। न च प्राच्यभरतेष्विति निर्द्देशादनित्यः स इति वाच्यम्, तथापि \`वृक्षधवम्' इत्यादि, प्रयोगादर्शनेन निषेधस्यैव प्रकृते प्रवृत्तेः। तस्माद्विशेषाणामेवेह ग्रहमं स्थितम्। प्लक्षन्यग्रोधम्, प्लक्षन्यग्रोधाः। रुरुपृषतम्, रुरुपृषताः। कुशकाशम्, कुशकाशाः। व्रीहियवम्, व्रीहियवाः। दधिघृतम्, दधिघृते। गोमहिषम्, गोमहिषाः। तित्तिरिकपिञ्जलम्, तित्तिरिकपिञ्जलाः। अश्वबडवम्, अश्ववडवौ। पूर्वापरम्, पूर्वापरे। अधरोत्तरम्, अधरोत्तरे।

 अत्र वार्त्तिकम्-बहुप्रकृतिः फलसेनावनस्पतिमृगशकुनिक्षुद्रजन्तुधान्यतृणानामिति(काoवाo)। एषां बहुप्रक-तिरेव द्वन्द्व एकवदित्यर्थः। नेह-बदरामलकौ, रथिकाश्वारोहौ, प्लक्षन्यग्रोधावित्यादि। इदं वार्त्तिकं विध्यन्तरशेषभूतं न तु स्वातन्त्र्योण विधायकम्। विधित्वे हि स नित्यश्चेत्तर्हि वनस्पत्यादीनामेतत्सूत्रोपात्तानामपि बहुप्रकृतित्वे विक्लपं बाधित्वा नित्यं स्यात्। अबहुप्रकृतिकत्वे च सौत्रो विकल्पः स्यात्। वैकल्पिकत्वे तु फलादिनामपि "नातिरप्राणिनाम्"(पाoसूo2-4-6)इत्यादिलक्षणान्तरप्राप्तं नित्यमेकवद्भावं बाधित्वा बहुप्रकृतिकत्वे विकल्पः स्यात्। न च "बदरामलकं, बदरामलकानि" इति भाष्यदर्शनादिष्टापत्तिरिति वाच्यम्, तत्र बदरामलकानीति क्वाचित्कः पाठः, सोऽपि बदरामलकानीत्येवं प्राप्ते जातिलक्षणो नित्य एकवद्भाव इति व्याख्येन इति कैयटेनोक्तत्वात्। यत्तु नित्ये एकवद्भावे प्राप्ते विकल्पोऽनेन क्रियते इति मतान्तरं कैयटेनोक्तम्। तदापाततः, "बदरामलके तिष्ठतः" इति तदुत्तरभाष्यविरोधात्। उक्तरीत्या प्रकृतवार्त्तिकस्य बहुप्रकृतिके विकल्पविधिपरत्वे हि अन्यत्र नित्य एकवद्भावो दुर्वारः स्यादिति दिक्।

 (पाoसूo2-4-12)

 तत्रापि यदि "विभाषा वृक्ष"(पाoसूo2-4-12)इत्यत्र पठितत्वादस्यैव शेषः स्यात्, तदा वनस्पत्यादिष्वबहुप्रकृतित्वे विकल्पाभावेऽपि "जातिरप्राणिनाम्"(पाoसूo2-4-6)इति नित्यो विधिः स्यात्। तस्मात्सर्वप्रकरणशेषोऽयम्। एषां फलादीनां द्वन्द्वोऽनेन लक्षणान्तरेण वा एकवद्भवन् बहुप्रकृतिरेवेति। तेन "प्लक्षन्यग्रोधौ" इत्यत्र अयं विकल्पो "जातिरप्राणिनाम्"(पाoसूo2-4-6)इति नित्यश्च न भवति। एवं व्रीहियवौ कुशकाशावित्यादि।

 प्रकृतसूत्रोपात्तानान्तु इत्यं विषयविभागः-येऽवाप्राणिनस्तेषां "जातिरप्राणिनाम्"(पाoसूo2-4-6)इति नित्यं प्राप्ते विकल्पो विधीयते। स च तेषां तैरेव। तथाच वृक्षादीनामन्यैः सह द्वन्द्वे यथाप्राप्तं नित्यं विकल्पो वा। तद्यथा-\`व्रीहिकुशप्लक्षम्' इत्यत्र "जातिरप्राणिनाम्"(पाoसूo2-4-6)इति नित्यः। \`प्लक्षशब्दस्पर्शे, \`प्लक्षशब्दस्पर्शाः' इत्यत्र तु "चार्थे द्वन्द्वः"(पाoसूo2-2-29)इत्युभयत्र। न चेह "जातिरप्राणिनाम्"(पाoसूo2-4-6)इत्यस्य प्रवृत्तिः, अद्रव्यजातित्वात्। अप्राणिनामिति हि पर्युदास इत्युक्तम्। पशुग्रहणन्तु हस्त्यश्वादिषु सेनाङ्गलक्षमस्य नित्यविधेर्बाधनार्थम्। मृगशकुनिग्रहणं त्ववशिष्यते। तत्रेत्थं वचनं व्यज्यते-यो विभाषाप्राप्त एकवचनो द्वन्द्वः स मृगविशेषाणां तैरेव नान्यैरिति। तेनैषामन्यैः सह इतरेतरयोग एवेति फलितम्। एवं \`पूर्वापरम्' \`अधरोत्तरम्' इत्यत्रापि। पशुद्वन्द्वत्वादेव सिद्धे अश्ववडवग्रहणं प्रतिपदविधानार्थम्। तेनैकवद्भावपक्षे "पूर्ववदश्ववडवौ"(पाoसूo2-4-27)इत्येतद्‌बाधित्वा "स नपुंसकम्"(पाoसूo2-4-17)इति प्रवर्तते। तच्छब्दो हि एकवद्भावभाजं परामृशति। तेन एकवद्भाववन्नपुंसकत्वमपि प्रतिपदविहितं सम्पद्यते। "पूर्ववदश्ववडवौ"(पाoसूo2-4-27)इति त्वेकवद्भावविरहपक्षे प्रवर्त्तते। अश्ववडवौ। अश्ववडवान्॥

 (पाoसूo2-4-13)

 विप्रतितिषिद्धं चानधिकरणवाचि(पाoसूo2-4-13)। विरुद्धार्थानामद्रव्यवाचिनां द्वन्द्व एकवद्वा स्यात्। अत्रेदं नियमशरीरम्-यएकवचनो द्वन्द्वो विभाषा प्राप्तः, स यदि विप्रतिषिद्धवाचिनां भवति, तदा अद्रव्यवाचिनामेवेति। तेन द्रव्यवाचिनामितरेतरयोग एव। शीतोष्णो उदके स्तः। विप्रतिषिद्धं किम्? नन्दकपाञ्चजन्यम्। इह द्रव्यवाचित्वेऽपि पाक्षिकः समाहारद्वन्द्वो भवत्येव। यत्तु वृत्तौ \`कामक्रोधौ' इति प्रत्युदाहृतं, तत्रापि \`शीतोष्णं' \`सुखदुःखम्' इत्यादाविव पाक्षिकस्यैकवद्भावस्य दुर्वारत्वात्। नियमार्थं हि प्रकृतसूत्रमिति स्थितम्। न च अद्रव्यवाचिनाञ्चेद्भवति तर्हि विप्रतिषिद्धानामेवेति तदाशयः कल्प्यः, "शीतोष्ण उदके" इत्यत्र पाक्षिकैकवद्भावापत्त्या "अनधिकरणवाचीति किम्? शीतोष्णे उदके" इत्येवंरूपस्वोक्तिविरोधापत्तेः, सौत्रानुपूर्वीस्वरसभङ्गप्रसङ्गाच्चेति दिक्।

 (पाoसूo2-4-14)

 न दधिपयआदीनि(पाoसूo2-4-14)। एतानि नैकवत्स्युः। दधिपयसी। मधुसर्पिई। सर्पिर्मधुनी। इह त्रिषु व्यञ्जनत्वाद्विकल्पः प्राप्तः। ब्रह्मप्रजापती। शिववैश्रवणौ। स्कन्दविशाखौ। न चेह विरूपाणामपीति एकशेषः शङ्कयः,

 "स्कन्दश्चैव विशाखश्च द्वौ सुतौ संबभूवतुः।"

 इति महाभारतस्वरसेनापर्यायत्वनिर्णयात्। परिव्राट्कौशिकौ। प्रवर्ग्योपसदौ। शुक्लकृष्णे। इध्माबर्हिषी, निपातनाद्दीर्घः। दीक्षात पसी। श्रद्धातपसी। मेधातपसी। अध्ययनतपसी। उलूखलमुसले। आद्यवसाने। श्रद्धामेधे। ऋक्सामे। वाङ्मनसे। इह ब्रह्मप्रजापत्यादिषु समाहारद्वन्द्वनिषेधमुखेनेतरेतरयोगद्वन्द्वो व्यवस्थाप्यते। तत्साहचर्यात्। \`दधिपयसी' इत्यादावपि तथैव। तेन तत्र व्यञ्जनत्वप्रयुक्तविकल्पे निषिद्धेऽपि जातिलक्षणो नित्य एकवद्भावोऽस्त्विति न शङ्कनीयम्। निषिद्धेऽपि जातिलक्षणो नित्य एकवद्भावोऽस्त्विति न शङ्कनीयम्। किञ्च षट्स्वस्रादिभ्यः"(पाoसूo4-1-10)इत्यत्र स्त्रियां यदुक्तं तन्नेति। सामान्यतो निषिद्ध्यते। तथाच वक्ष्यति-दोषस्त्वित्वे तस्मान्नोभाविति। ननु भवेदेवं यदि "जातिप्राणिनाम्"(पाoसूo2-4-6)इति विधिः स्यात्, निषेधस्तु सः। तथाच तेनेतरेतरयोगे प्रकृतसूत्रेण समाहारे च निषेधाद्दधिपयआदीनां द्वन्द्व एव न लभ्येत।

 अत्रोच्यते-नियमवाक्यानां विधिरूपेण निवेधरूपेण वा प्रवृत्तिरिति पक्षद्वयं तावत्प्रत्ययलक्षणसुत्रे उपपादितम् "द्‌युद्भयो लुङि"(पाoसूo1-3-91)इत्यादौ भाष्यारूढं च। तत्र "जातिरप्राणिनाम्"(पाoसूo2-4-6)इत्यादौ विधिमुखतापक्षस्यैव लभ्यानुरोधेनाश्रयणात्तस्य च "न दधि"(पाoसूo2-4-14)इत्यादिना निषेधात्सर्वं सुस्थम्।

 (पाoसूo2-4-15)

 अधिकरणैतावत्त्वे च(पाoसूo2-4-15)। द्रव्यसङ्ख्यावगमे नैकवत्स्यात्। दश दन्तोष्ठाः। ननु वर्त्तिपदार्थस्य सङ्ख्याविशेषे बोधनीये इतरेतरयोगद्वन्द्व एवेति न्यायसिद्धम्। अन्यथा हि "दशपञ्चपूल्यः" इति द्विगाविव प्रधानभूते समाहार एव दशत्वसङ्ख्या अन्वियात् न तु समुदायादिषु तत्किं निषेधेन? सत्यम्, नानेन समाहारद्वन्द्वो निषिध्यते, किन्तु प्राण्यङ्गादीनां समाहार एवेति योऽसौ नियमः स एव निषिध्यते। असति हि निषेधे

 पञ्चस्विहास्याङ्‌घ्रिकरेष्वभिख्या भिक्षाऽधुना माधुकरीसदृक्षा।

 इत्यादीनामसाधुत्वं स्यात्, समाहार एवेति नियमेनेतरेतरयोगे द्वन्द्वस्य दुर्लभत्वात्। तथाच सङ्ख्यावगतावेकवदेवेति नियमो न स्यादिति सूत्रार्थः फलितः। तस्मादितरेतरयोगद्वन्द्वस्य प्रतिप्रसवार्थमिदम्। एतेन "दश दन्तोष्ठाः" इत्यादौ समाहारद्वन्द्वस्येवेतरेतरयोगद्वन्द्वस्यापि दौर्लभ्याद्वाक्यमेव प्रयोज्यम्। अधिकरणैतावत्त्वेचेत्यनेन प्राण्यङ्गानां समाहार एवेत्यनेन चोभयोर्निषेधादिति प्रत्युक्तम्। "दश ब्राह्मण क्षत्रियाः" इत्यादौ प्रागुक्तन्यायबलेनैव समाहारद्वन्द्वो वारणीयः।

 (पाoसूo2-4-16)

 विभाषा समीपे(पाoसूo2-4-16)। अधिकरणैतावत्त्वस्य सामीप्येन परिच्छित्तौ समाहार एवेत्येवंरूपो नियमो वा स्यात्। उपदशं दन्तोष्ठम्। उपदशा दन्तोष्ठाः। "अव्ययं विभक्ति"(पाoसूo2-1-6)इत्यादिना सुबन्तसामान्येन विधीयमानोऽव्ययीभावः सङ्ख्ययापि भवति। बहुव्रीहिस्तु "सङ्ख्ययाव्ययासन्ना"(पाoसूo2-2-25)इत्यादिना विशिष्य विहितः। तत्रैकवद्भावपक्षे अव्ययीभावोऽनुप्रयुज्यते। एकार्थस्य त्वेकार्थ एवान्तरङ्ग। ऐकार्थ्येञ्च सामीप्यप्रधानत्वात्। यद्यप्यव्ययीभावो निःसङ्ख्यस्तथापि भेदाभावरूपमैकार्थ्यं बोध्यम्। सामानाधिकरण्यन्तु सामीप्यतद्वतोरभेदविवक्षया। अधिकरणैतावत्त्वं तु समाहारसमाहारिणोरभेदविवक्षया। पक्षान्तरे तु बव्हर्थस्य बव्हर्थो बहुव्रीहिरेवानुप्रयुज्यते। बव्हर्थत्वञ्च तस्य समीपिप्राधान्यात्। यदि तूभयत्राव्ययीभाव एवानुप्रयुज्यते, तदा तस्याव्ययत्वाद् बहुत्वाभावाद्‌बहुवचनं न स्यात्। सत्यपि वा तस्मिन्नमभावे कृते \`उपदशा' इति न स्यात्, बहुव्रीहेरेवानुप्रयोगे तु उपदशस्य पाणिपादस्येति षष्ठी स्यात्। उपदशं पाणिपादस्येति चेष्यति। तस्माद्यथोक्तमेव मनोरमम्।

 (पाoसूo2-4-17)

 स नपुंसकम्(पाoसूo2-4-17)। समाहारे द्विगुर्द्वन्द्वश्चनपुंसकःस्यात्। परवल्लिङ्गापवादः। पञ्चगवम्। दन्तोष्ठम्। प्रकरणादेवानुवाद्यलाभे सग्रहणमेतत्प्रकरणानुपात्तस्यापि समाहारद्वन्द्वस्य सङ्ग्रहार्थम्। तथा च "युवोरनाकौ"(पाoसूo7-1-1)इत्यादावुच्यते-युवोरिति समाहारद्वन्द्वे "सनपुंसकम्"(पाoसूo2-4-17)इति क्लीबत्वं स्यादिति। अत एव प्रयुज्यते "कार्यकालं संज्ञापरिभाषम्" इति। अकारान्तोत्तरपदो द्विगुः स्त्रियामिष्टः(काoवाo)। अत इत्यधिकारे "द्विगो"(पाoसूo4-1-21)इति ङीब्विधानमिह लिङ्गम्। पञ्चमूली। वाबन्तः(काoवाo)। पञ्चखट्‌वी, पञ्चखट्वी, पञ्चखट्वम्। स्त्रीत्वपक्षे उपसर्जनह्रस्वत्वम्। अनो नलोपश्च वा च द्विगुः स्त्रियाम्(काoवाo)। पञ्चतक्षं, पञ्चतक्षी। "उत्तरपदत्वे चापदादिविधौ"(काoवाo)इति प्रत्ययलक्षणप्रतिषेधात् पदत्वाभावान्नलोपवचनम्। पात्राद्यन्तस्य प्रतिषेधः। पञ्चपात्रम्। त्रिभुवनम्। चतुर्युगम्। द्विसमासम्। पात्रादिराकृतिगणः।

 (पाoसूo2-4-18)

 अव्ययीभावश्च(पाoसूo2-4-18)। अयं नपुंसकं स्यात्। अधिस्त्रि। उन्मत्तगङ्गम्। पूर्वपदार्थप्रधानस्य अलिङ्गत्वेऽन्यपदार्थप्रधानस्य तु विशेष्यलिङ्गत्वे प्राप्ते इदमुच्यते। अनुक्तसमुच्चयार्थश्चकारः। तत्फलन्तु "पुण्यसुदिनाभ्यामन्हः"(काoवाo)पुण्याहम्। सुदिनाहम्। कर्मधारये "राजाहस्सखिब्यष्टच्"(पाoसूo5-4-91)। "रात्रान्हाहाः पुंसि"(पाoसूo2-4-29)इत्यस्यापवादः। सुदिनशब्दः प्रशस्तवाची। तथा च प्रयुज्यते-

 सिदिनासु सभासुकार्यमेतत् प्रवचिन्वीत विशेषतः स्वयञ्च। इति।

 तेनेह दिनाहःशब्दयोः सहप्रयोगविरोधो न शङ्कनीयः। पथः सङ्ख्याव्ययादे(काoवाo)त्रयाणां पन्थाः त्रिपथम्। विरूपः पन्थाः विपथम्। प्रादिसमासः कथन्तर्हि-"अतिपन्थाः सुपन्थाश्च"(अoकोo2-1-16)इत्यमरः? उच्यते, पथ इति कृतसमासान्तात्प्रथमा; संख्याव्ययरूपादेः परः कृतसमासान्तः पथशब्दः क्लीबमित्यर्थः। पथः क्लीबतेति पाठेऽति सङ्ख्यादिपथशब्दस्याव्यभिचरितसमासान्ततया तत्साहचर्यादव्ययादेरपि तथाभूतस्यैव ग्रहणं बोध्यम्। तथाच क्लीबलिङ्गकारिका-पथः सङ्ख्याव्ययात्पर इति। न चेह समासान्तोस्ति, " न पूजनात्"(पाoसूo5-4-59)इति निषेधात्। कथन्तर्हि "सत्पथश्चार्चितेऽध्वनि" इति? स्वतिभ्यामेवेति परिगणनात्। अथ कथं-

 इत्यमरः(अoकोo2-1-16)? अत्र क्षीरस्वामिदुर्घटादयो विपथं कापथमित्येव पाठः कर्तव्यो लिङ्गकारिकाद्यनुरोधादित्याहुः। एवन्तु "व्यध्यौ विपथकापथौ" इति रभसकोशेऽपि पंस्त्वं प्रामादिकमिति लभ्यते। वस्तुतस्तु पथे गतौ इत्यस्मात्पचाद्यचि पथते व्याप्नोतीति पथः, अकारान्तोऽयम्। तथाच त्रिकाण्डशेषः, "वाटः पथश्च मार्गः स्यात्" इति। तेन समासे पुंस्त्वन्न। न चैवं \`विपथः' इति सिद्धावपि \`कापथो' न स्यात्कादेशस्य दुर्लभत्वादिति वाच्यम्, ईषदर्थे चेति तत्सम्भवात्, कुत्सायमर्थतः पर्यवसानात्। यत्त्वकारान्तस्याभ्युपामे "पथो विभाषा"(पाoसूo5-4-72)इति सूत्रं व्यर्थं स्यादिति माधवेनोक्तम्। तत्रायं समाधिः-"अपथं नपुंसकम्"(पाoसूo2-4-30)इति सूत्रे कृतसमासान्तनिर्द्देशसामर्थ्यात् "नञस्तत्पुरुषात्"(पाoसूo5-4-71)इत्यस्य नित्यं बाधः प्राप्तः। न च सोऽप्यकारान्तस्य निर्देशः, "पथःसङ्ख्याव्ययादेः"(काoवाo)इत्यत्रापि तथात्वापत्तौ सत्यामपथो विपथः कापथ इत्याद्यसिद्ध्यापत्तेः। किञ्च "रात्रान्हाहाः"(पाoसूo2-4-29)इति सूत्रात्परम् "अपथं नपुंसकम्"(पाoसूo2-4-30)इति सूत्रे वार्त्तिकं पठ्यते। तथाच प्रक्रमानुरोधात्कृतसमासान्तनिर्द्देश एव न्याय्यः सम्प्रदायसिद्धश्च। अत ए "अपथं नपुंसकम्"(पाoसूo2-4-30)इति सूत्रस्य वार्त्तिकेन गतार्थतामाशङ्कय सूत्रस्य प्राच्यत्वाददोष इति कैयटः। एवं स्थिते \`अपन्थाः' इत्येतत्सिद्धये "पथो विभाषा"(पाoसूo4-5-72)इति सूत्रम्, अमरस्य च न पूर्वापरविरोध इत्यवधेयम्।

 प्रकृतमनुसरामः-इदं क्लीबत्वविधानं परवल्लिङ्गताया अपवादः। तेन "विपथा नगरी" इति बहुव्रीहौ न। पन्थानमतिक्रान्ताऽतिपथेत्यत्रापि न। इह हि "द्विगुप्राप्तापन्नालंपूर्वगतिसमासेषु न"(काoवाo)इति परवल्लिङ्गता प्रतिषिद्धा। यद्येवमुत्पथमिति प्रतीकमुपादाय "कुगति"(पाoसूo2-2-18)इति तत्पुरुष इति कैयटो विरुध्यते। मैवम्, न हि तत्र \`पथ उद्गतः' इत्यादिविग्रहः, किन्तु उत्कृष्टः पन्था इति। तथा च परवल्लिङ्गमेव प्राप्तम्। तस्मादुत्तरपदार्थप्राधान्य एवेदं लिङ्गविधानमिति स्थितम्। स्पष्टञ्चेदं माधवग्रन्थे। यत्तु वृत्तिग्रन्थे \`सुपथम्' इत्युदाहृतम्। तत्र सुखब्दस्य। वैपुल्यमर्थो न तु पूजेति समासान्तः कृत इति माधवः। क्रियाविशेषणानाञ्च क्रियाया असत्त्वरूपत्वात्तद्विशेषणानां तद्वदलिङ्गत्वे प्राप्ते वचनमिदं वार्त्तिकानारूढमपि वृत्तिकारेण कृतमित्याहुः। मृदु पचति। प्रथमं पचति। "सामान्ये नपुंसकम्"(काoवाo)इति वा सिद्धम्। अत ए नियतलिङ्गेषु नेदं प्रवर्त्तते। आदिं पचति। आदिभूता या विक्लित्तिस्तां करोतीत्यर्थः। धातूपात्तभावनाम्प्रति कर्मत्वात्तत्सामानाधिकरण्याद्वा द्वितीया। अत एव \`सकृल्ल्वौ' इत्यादौ कारकपूर्वाद्यणित्याकरः। न च सकलकारकाणां क्रियाविशेषणत्वात् क्लीबतापत्तिः शङ्क्या, कारकाणां विभक्त्यर्थत्वरूपत्वाच्च। शक्त्याधारस्तु यद्यपि द्रव्यं नामार्थश्च; तथापि नासौ क्रियां प्रति विशेषणं, किन्तु क्रियाविशेषणीभूतकारकविशेषणमिति बोध्यम्। अत एव नामार्थस्य भेदेन धात्वर्थान्वयो नेति सिद्धान्तः। \`स्तोकं पच्यते' इत्यादावपि धात्वर्थव्याप्यस्यैव तण्डुलादेर्नाभिधानं न तु धातुक्रोडीकृतस्यापि "भावे चाकर्मकेभ्यः"(पाoसूo3-4-69)इत्यत्र विशेषणसामर्थ्याद्बाह्यकर्मग्रहणे "लः कर्मणि"(पाoसूo3-4-69)इत्यत्रापि तथैव निर्णयात्। अतो धातुना क्रोडीकृतस्य विशेषणं द्वितीयान्तमेव, न तु अभिहितत्वप्रयुक्तप्रथमान्तम्। न वा "स्तोकमोदनस्य पक्ता" इत्यत्र स्तोकशब्दात्त्कृद्योगलक्षणा षष्ठी। यत्र तु भावनाम्प्रति करणतया धात्वर्थविशेषस्यान्वयस्तत्र विशेषणानां तृतीयान्ततैव "ज्योतिष्टोमेन यजेत" इति यथा। स्पष्टं चेदं "करणे यजः"(पाoसूo3-2-85)इति सूत्रे वृत्तिपदमञ्जर्योः। न चैवं "ज्योतिष्टोमेन समीचीनं यजेत्" इति न स्यादिति वाच्यम्, भावनाविशेषणत्वे तदुपपत्तेः। तत्र च प्रथमान्ततैव। सन्दर्शनप्रार्थनादिभिर्व्याप्यमानत्वात्क्रियाया अपि कृत्रिमकर्मत्वे तु तद्विशेषणत्वेऽपि द्वितीयैव। तदिह क्रियाविशेषणानां क्लीबतेत्युक्तत्वात्। एकवचनमप्युत्सर्गः। \`हतशायिकाः शय्यन्ते' इत्यादौ बहुवचनस्यापि "सार्वधातुके यक्"(पाoसूo3-1-67)इति सूत्रे वक्ष्यमाणत्वादिति दिक्। \`प्रातःकमनीयम्' इत्याद्यव्ययविशेषणे तु क्लीबत्वं यद्यपि तुल्यं तथापि प्रथमैकवचनमेव न तु द्वितीयैकवचनम्, कर्मताभावनात्। प्रातरादिरिति तु नियतलिङ्गमेवेति दिक्। यद्यप्येतानि वार्त्तिकानि भाष्ये "अपथं नपुंसकम्"(पाoसूo2-4-30)इत्यत्र पठितानि तथापि "अव्ययीभावश्च"(पाoसूo4-3-59)इति चकारसूचितार्थकथनपराणीत्याशयेन वृत्त्यनुरोधादिहैव व्याख्यातानि।

 (पाoसूo2-4-19)

 तत्पुरुषोऽनञ्कर्मधारयः(पाoसूo2-4-19)। अधिकारोऽयम्। कर्मधारयशब्दो भावप्रधानः। द्वन्द्वगर्भो नञा बहुव्रीहिः। न विद्येते नञ् च कर्मधारयत्वं चेत्युभे यत्र स तत्पुरुष इत्यर्थः। वक्ष्यति "विभाषा सेनासुरा"(पाoसूo2-4-25)इत्यादि। तत्पुरुषः किम्? दृढसेनो राजा। नञ्‌रहितः किम्? असेना। कर्मधारयत्वरहितः किम्? परमसेना। मध्यमसूत्रेष्वयमधिकारो नातीवोपयुज्यत इति तत्रैव वक्ष्यामः।

 (पाoसूo2-4-20)

 संज्ञायां कन्थोशीनरेषु(पाoसूo2-4-20)। कन्थान्तस्तत्पुरुषः क्लीबं स्यात्सा चेदुशीनरदेशोत्पन्नायाः कन्थायाः संज्ञा। सुसमस्यापत्यानि सौशमयः, तेषां कन्था सौशमिकन्थम्। संज्ञायां किम्? वीरणकन्था। ऊशीनरदेशेषु किम्? दाक्षिकन्था। इहानादिः संज्ञा गृह्यते। सा चोशीनरेषु तत्पुरुषभिन्ना नञ्समासरूपा कर्मधारयश्च नास्तेवेतीह मन्दमघिकारस्य फलम्।

 (पाoसूo2-4-21)

 उपज्ञोपक्रमन्तदाद्याचिख्यासायाम्(पाoसूo2-4-21)। उपज्ञायते इत्युपज्ञा। "आतश्चोपसर्गे"(पाoसूo3-1-136)इति कर्मण्यङ् प्रत्ययः। उपक्रम्यते इत्युपक्रमः। कर्मणि घञ्। "नोदात्तपदेशस्य"(पाoसूo7-3-34)इति वृद्धिप्रतिषेधः। उपज्ञान्त उपक्रमान्तश्च तत्पुरुषो नपुंसकं स्यात्, तयोरुपज्ञोपक्रमयोरादिः प्राथम्यञ्चेदाख्यातुमिष्यते। पाणिनेरुपज्ञा पाणिन्युपज्ञं ग्रन्थः। त्वदुपक्रमं सौजन्यम्। इच्छासनेह विवक्षैव शब्दव्युत्पत्तौ नियामिका न तु वस्तुस्थितिरिति ज्ञाप्यते। तेन क्रियासम्बन्धमात्रविवक्षायां न \`देवदत्तोपज्ञो रथः' इत्यादि। इह षष्ठीतत्पुरुषाद्विना तदादित्वासम्प्रत्ययादलभ्यमधिकारफलम्।

 (पाoसूo2-4-22)

 छाया बाहुल्ये(पाoसूo2-4-22)। छायान्तस्तत्पुरुषो नपुंसकं स्याद् बाहुल्ये सति चेच्छायाम्। यानि सम्भूयोपजीव्यां छायामारभमाणान्यावरकद्रव्याणि तत्समर्पकात्पूर्वपदात्परश्छायाशब्दश्चेदित्यर्थात्फलति। अत एवेह नाधिकारः फलवान्। इक्षूणां छाया इक्षुच्छायम्। "विभाषासेना"(पाoसूo2-4-25)इत्यादेर्विकल्पस्यापवादोऽयम्। कथन्तर्हि \`इक्षुच्छायानिषादिन्यः'(रoवंo4-20)इति? उच्यते, आसमन्तान्निषादिन्य इत्याङ्प्रश्लोषो बोध्यः।

 (पाoसूo2-4-23)

 सभा राजाऽमनुष्यपूर्वा(पाoसूo2-4-23)। राजपूर्वा अमनुष्यपूर्वाच या सभा तदन्तस्तत्पुरुषो नपुंसकं स्यात्। इनसभम्। ईश्वरसभम्। पर्यायस्यैवेष्यते। तथाहि, अराजेतिच्छेदः। नञिवयुक्तन्यायाच्चाराजा राजसदृशस्तत्पर्यायो गृह्यते। नेह, राजसभा। चन्द्रगुप्तसभा। कथं "नृपतिसामगमन्न वेपमाना"(मoभाo)इति कीचकवधे? गजपतिवद्राजविशेषवाचित्वादिति रक्षितः। यद्वा, ना पतिर्यस्यां सभायामिति बहुव्रीहौ कृते पश्चात्कर्मधारयः। अनञ्‌कर्मधारय इत्यनुवृत्तेर्न क्लीबत्वम्। अमनुष्यशब्दो रूढ्या रक्षःपिशाचादीनाह। रक्षःसभम्। रूढ्यर्थाभावान्नेह-काष्ठसभा।

 (पाoसूo2-4-24)

 अशाला च(पाoसूo2-4-24)। शालावाची सङ्घातवाची च सभाशब्दः। तत्र राजामनुष्यपूर्वत्वे पूर्वसूत्रेण पूर्वस्य क्लीबत्वमुक्तम्। सङ्घातवाचिनस्तु अनेन विधीयते। स्त्रीसभम्, स्त्रीसङ्घात इत्यर्थः। अशाला किम्?अनाथसभा, अनाथकुटीत्यर्थः।

 (पाoसूo2-4-25)

 विभाषा सेनासुराच्छायाशालानिशानाम्(पाoसूo2-4-25)। एतदन्तस्य तत्पुरुषस्य क्लीबता वा स्यात् ब्राह्मणसेनम्, ब्राह्मणसेना। यवसुरम्, यवसुरा। कुड्यच्छायम्, कुड्यच्छाया। गोशालम्, गोशाला। श्वनिशम्, श्वनिशा कृष्ण चतुर्दशीत्याहुः। तस्यां हि श्वान उपवसन्तीति प्रसिद्धिः। "शुनश्चतुर्दश्यामुवसतः पश्यामः" इति तिर्यगधिकरणे शाबरभाष्यम्।

 (पाoसूo2-4-26)

 परवल्लिङ्गं द्वन्द्वतत्पुरुषयोः(पाoसूo2-4-26)। एतयोः परपदस्यैव लिङ्गं स्यात्। कुक्कुटमयूर्याविमौ, मयूरीकुक्कुटाविमौ। अर्धं पिप्पल्या अर्धपिप्पली।

 स्यादेतत् यदि समासार्थस्य परवल्लिङ्गत्वमनेनातिदिश्यते, तर्हि "पूर्ववदश्ववडवौ"(पाoसूo2-4-27)इति सूत्रेणापि न्यायसाम्यात्समासस्यैवातिदेष्टव्यम्। ततश्च टाप् श्रूयते समासार्थस्य पुंस्त्वेऽपि उत्तरपदार्थस्य स्त्रीत्वानपगमात्। यत्तु "गौस्त्रियोः"(पाoसूo1-2-48)इति ह्रस्व इति। तन्न, "चार्थे द्वन्द्वः"(पाoसूo2-2-29)इत्यत्रानेकमित्यधिकारात्सर्वेषां प्रथमानिर्दिष्टत्वेऽपिं प्राधान्यादुपसर्जनसञ्ज्ञाविरहात्। अन्वर्थसंज्ञा हि सा। अत एव राज्ञः कुमार्याः राजकुमार्या इत्यत्र न ह्रस्व इत्युक्तम्। अत एव च \`कुक्कुटमयूर्यौ' इत्यत्र न ह्रस्वः। ननु मास्त्वन्वर्थता। तथाच \`अश्ववडवौ' इति सिद्ध्यति। \`राजकुमार्याः' \`कुक्कुटमयूर्यौ' इत्यत्र तु हस्वे कृते पुनः स्त्रीप्रत्ययात्। सिद्धम्। तदुक्तम्-\`परवल्लिङ्गमिति शब्दशब्दार्थौ इति। तथाहि, लिङ्गशब्देन लिङ्गाभिधायी प्रत्ययोऽर्थश्च गृह्यते, तन्त्राद्याश्रयणात्। एवञ्च द्वन्द्वार्थस्य तत्पुरुषार्थस्य च परस्येव लिङ्गं स्यात्। तदभिधायी प्रत्ययश्च परस्येवेति सूत्रार्थः। तथा च यत्र \`द्रव्यगुणौ' \`गुणकर्मणी' इत्यादौ लिङ्गाभिधायी प्रत्ययो न सम्भवति तत्रार्थ एवातिदिश्यते। उभयसम्भवे तूभयम्। यथा \`कुक्कुटमयूर्यौ' इत्यादौ। ततश्च औपदेशिकस्य ह्रस्वत्वेऽप्यातिदेशिकस्य श्रवणं भविष्यति। न च पुनर्ह्रस्वः शङ्क्यः, अनुपसर्जनत्वात्तदन्यस्याप्रातिपदिकत्वाच्च। न चैवमपि \`दत्तागार्ग्यायण्यौ' \`दत्ताकारीषगन्ध्ये' इत्यत्र ह्रस्वत्वे कृते समासात्पुनः फक्‌ष्यङौ स्यातामिति वाच्यम्, "भ्सायठढे तद्धिते"(काoवाo)इति पूर्वोत्पन्नयेर्निवृत्तिसम्भवादिष्टापत्तेरिति। मैवम्, \`द्त्ता च युवतिश्च दत्तायुवती' इत्यत्र तिप्रत्ययद्वयश्रवमापत्तेः। तत्राभत्वेन पुंवद्भावायोगात्। तस्मादुपसर्जनत्वं द्वन्द्वे नास्त्येव अन्वर्थत्वादिति स्थितम्। \`अश्ववडवौ' इत्यत्र स्त्रीप्रत्ययनिवृत्तौ उपायान्तरं वक्तव्यमिति।

 अत्रोच्यते, "विभाषावृक्षमृग"(पाoसूo2-4-12)इतिसूत्रेऽश्ववडवेत्यत्र टापो निवृत्तिर्निपात्यते। तदुक्तम्-"समासादन्यल्लिङ्गमिति चेदश्ववडवयोष्टाबलुग्वचनं निपातनात् सिद्धम्" इति। "द्विगुप्राप्तापन्नालंपूर्वगतिसमासेषु प्रतिषेधो वक्तव्य"(काoवाo)। पञ्चसु कपालेषु संस्कृतः पञ्चकपालः पुरोडाशः। प्राप्तो जीविकां प्राप्तजीविकः। आपन्नजीविकः। अलङ्कुमारिः। निष्कौशाम्बिः। भाष्ये त्वेतत्प्रत्याख्यातम्। तथाहि, तत्पुरुषग्रहणं न करिष्यते। परवल्लिङ्गं द्वन्द्वस्येत्येव। कथं \`पूर्वकायः' \`अर्द्धपिप्ली' इति? एकदेशिसमासोऽपि नारभ्यते। कर्मधारय एवायं-पूर्वश्चासौ कायश्च, अर्द्धञ्चासौ पिप्पली चेति। ततश्च प्राधान्यादेवोत्तरपदार्थस्य लिङ्गं भवति। न च षष्ठीसमासबाधनार्थमेकदेशिसमासोऽवश्यारब्धव्य इति वाच्यम्, इष्टत्वादनभिधानाच्च। तथाहि, "द्वितीयतृतीय"(पाoसूo2-2-3)इत्यत्रान्यतरस्याङ्ग्रहणात्सूत्रकारस्यापिन षष्ठीसमास इष्टः, अर्धशब्देनापि षष्ठीसमासो भाष्यकाराणामिष्ट इति प्रागेवोक्तम्। \`पूर्वापरम्' इत्यत्र त्वनभिधानात्षष्ठीसमासो न भविष्यतीति। इदञ्च प्रत्याख्यानं दुर्बलम्, अनभिधानाश्रयणमगतिकगतिरिति सन्प्रत्ययविधौ भाष्य एवोक्तत्वात्।

 (पाoसूo2-4-27)

 पूर्ववदश्ववडवौ(पाoसूo2-4-27)। द्विवचनमतन्त्रम्। अर्थातिदेशश्चायम्। परवल्लिङ्गतापवादः। अश्ववडवौ, अश्ववडवान्, अश्ववडवैर्जवनैरित्यादि। "विभाषा वृक्ष"(पाoसूo2-4-12)इत्यादिसूत्रेण समाहारद्वन्द्वपक्षे तु "स नपुंसकम्"(पाoसूo2-4-17)इनत्येव भवति, तच्छब्देन विशिष्य परामर्शार्थमेवास्ववडवग्रहणात्। अन्यथा पशुग्रहणेनैव सिद्धौ। तद्वैयर्थ्यापत्तेरित्युक्तम्।

 (पाoसूo2-4-28)

 हेमन्तशिशिरावहोरात्रे च चछन्दसि(पाoसूo2-4-28)। पूर्ववदित्यनुवर्तते। हेम न्तश्च शिशिरे च हेमन्तशिशिरौ। अत्रेदमवधेयम्, शिशिरशब्दः पुन्नपुंसकयोः। तथाच चक्रवज्रान्धकारेति सूत्रे तिमिरशिशिराणि नपुंसके चेति भगवान्पाणिनिः। अमरोऽपि-"हेमन्तः शिशिरोऽस्त्रियामा"(अoकोo1-4-19)इत्याह। तथा चात्र सूत्रे "रात्रान्हाहाः"(पाoसूo2-4-29)इति पुंस्त्वं प्राप्तम्। द्वित्वमन्तत्रम्। अहोरात्राणि विदधत्। न चेदं समाहारद्वन्द्वे सत्येकशेषात्सिद्धमिति वाच्यम्, तत्रापि पुंस्त्वस्योत्तरसूत्रे वक्ष्यमाणत्वात्। छन्दसि लिङ्गव्यत्ययो वक्ष्यते तस्यैवायं प्रपञ्चः। लोके तु दुःखे हेमन्तशिशिरे। अहोरात्रौ पुण्यौ।

 (पाoसूo2-4-29)

 रात्रान्हाहाः पुंसि(पाoसूo2-4-29)। एतदन्तौ द्वन्द्वतत्पुरुषौ पुंस्येव। रात्रेः पूर्वो भागः पूर्वरात्रः। एकदेशिसमासः। "अहः सर्वैकदेश"(पाoसूo5-4-87)इत्यच् समासान्तः। पूर्वाह्णः। "राजाहः सखिभ्यः"(पाoसूo5-4-91)इति टच्। "अन्होऽन्ह एतेभ्यः"(पाoसूo5-4-88)इत्यन्हादेशः। "अन्होऽदन्तात्"(पाoसूo8-4-7)इति णत्वम्। द्व्यहः। "न संख्यादे) समाहारे"(पाoसूo5-4-89)इत्यन्हादेशाभावः। "अन्हष्टखोरेव"(पाoसूo6-4-185)इति टिलोपः। परवल्लिङ्गापवादोऽयं योगः। वृत्तौ तु एते पुंसीत्युक्तम्। तत्राप्येतदन्ता इत्यर्थो बोध्यः। यत्तु रात्रादीनामेवानेन पुंस्त्वे कृते तदन्तस्य "परवल्लिङ्गम्"(पाoसूo2-4-26)इत्येव सिद्धमिति। तन्न, समाहारे नपुंसकत्वापत्तेः। एरवल्लिङ्गत्वापवादो हि "स नपुंसकम्"(पाoसूo2-4-17)इति योगः। न च नपुंसकत्वे इष्टापत्तिः, \`द्विरात्रः' \`त्रिरात्रः' इति वृत्तिकारीयोदाहरणविरोधात्। तद्धि समाहारे द्विगुरिति सर्वै र्व्याख्यातम्। अमरोऽपि प्रायुङ्क्त-"तेन तु त्रिंशदहोरात्रः"(अoकोo1-4-12)

इति, "मासेन स्यादहोरात्रः"(अoकोo1-4-22)इति च। तस्मात्तदन्तस्यैवायं पुंस्त्वविधिः। यद्यपि सन्निधानात्परवल्लिङ्गताया एवायमपवादस्तथापि परत्वान्नपुंसकतां बाधते।

 अत्रेदं चिन्त्यम्-उक्तरीत्या \`अहोरात्रः' इत्यत्र पुंस्त्वमस्तु। द्विरात्रादौ तु वृत्तिकारहरदत्ताद्युक्तं पुंस्त्वमसङ्गतम्, तत्र विशिष्टक्लीबंताविधेः। तथाच लिङ्गानुशासनसूत्रम्। "आपथपुण्यादे नपुंसके"(लिoसूo132)। "संख्यापूर्वा रात्रिः"(लिoसूo132)इति। अमरोऽप्याह-"रात्रैः प्राक् संख्ययान्वितम्"(अoकोo3-5-25)इति "गणरात्रं निशाबव्ह्यः"(अoकोo1-4-6)इति च। अनुवाकादयः पुंसती वक्तव्यम्(काoवाo)। अनुवाकः। शंयुवाकः। सूक्तवाकः। वाक्यविशेषस्यैताः सञ्ज्ञाः। कर्मणि घञन्ता इति नपुंसकत्वे प्राप्ते वचनम्।

 (पाoसूद2-4-30)

 अपथं नपुंसकम्(पाoसूo2-4-30)। इदं नपुंसकं स्यात्तत्पुरुषे। समासान्तरे तु अपथो देशः। अपथा नगरी। कृतसमासान्तनिर्द्देशान्नेह-अपन्थाः।

 (पाoसूo2-4-31)

 अर्धर्चाः पुंसि च(पाoसूo2-4-31)। अर्धर्चादयः शब्दाः पुंसि क्लीबे च स्युः। ते च गणरत्ने संगृहीताः। तद्यथा--

 अर्धर्चध्वजकुञ्जशीधुमधवो वर्चस्ककूर्चाढकाः पङ्कानीकपिनाकनिष्ककपटाष्टङ्कः किरीटः कुटः।

 कूटः कङ्गटकर्वटाण्डशकटा वल्मीकसानूनटाः खण्डोद्योगविडङ्गशृङ्गसरकाः पुंखव्रजौ मोदकः।

 मधुर्मकरन्दे मद्ये माक्षिके च द्विलिङ्गः। "मकरन्दस्य मद्यस्य माक्षिकस्यापि वाचकः।

 अर्धर्चादिगणे पाठात्पुन्नपुंसकयोर्मधुः"॥

 इति शाश्वत-। अमरस्तु-"मार्द्वीकं मधु न द्वयोः" इत्याह। चैत्रदेत्ययोस्तु पुंस्येव। वर्चस्कं शकृत्। कूर्चं दीर्घश्मश्रु। आढकं मानाविशेषः। पङ्कः कर्दमपापयोः अनीकं सैन्यम्। पिनाको रुद्रधनुस्त्रिशूलं च। निष्क आभरणम्। कपटं व्याजः। टङ्कः पाषाणभेदनः। किरीटो मुकुटम्। कुटो घटः। कूटे सङ्घातो माया च। कङ्कटं सन्नाहः। कर्वटं नद्यादिवेष्टितः खेटकग्रामः। अण्डे पक्ष्यादिप्रसवः नटो नर्त्तकविशेषः। खण्ड इक्षुविकारः शकलं च। उद्योगमुत्साहः। विडङ्ग औषधम्। सरकं मद्यम्। शेषं प्रसिद्धम्।

 शोको मस्तककल्कशूकनिकराः शुल्कं निदाघो नखो बाणद्रोणसुवर्णभूषणरणाः कार्षापणस्तोरणः।

 काण्डस्ताण्डवदण्डमण्डपिटकाः सक्तुस्तटाकव्रणौ पेटो मञ्चकवारबाणचरणा वस्त्राम्बरैरावताः।

 कल्क औषधनिर्यासः दम्भः पातकं च। शूकं धान्यादेः सूची। शुल्कं घट्टादावायस्थानम्। द्रोणो मानविशेषः पक्षिविशेषश्च। भूषणोऽलङ्कारः। काण्डः शरनालवर्गवारिसमयकुत्सितेषु। मण्डो दध्यादेर्द्रवांशः। पिटको वंशनिर्मितः पात्रविशेषः। पेटः संहतिः। ऐरावतमिन्द्रगजः।

 चरकमठविठङ्कक्ष्वेडिताभूतवृत्त-

 प्रयुतघृतवसन्ता हस्तबुस्तापराङ्वाः।

 पलितफलक कण्टा नाम कर्माभिदानाऽयुतशततृणनीडा यौवनोद्यानयाना-।

 चरकं ग्रन्थविशेषः। मठं व्रतिनां स्थानम्। विटङ्कं कपोतपाली। क्ष्वेडितो सुखध्वनिविशेषः। भूतः पिशाचे द्विलिङ्गः। क्रियाशब्दस्तु विशेष्यलिङ्गः। वृत्तं शीलम्। प्रयुते दशलक्षाः। घृत आज्यम्। हस्तं पाणिः। बुस्तं मांसशष्कुली। पलितः पाण्डुरकेशः। फलकः खेटकम्। कण्टं पापम्। अयंनामा अयंकर्मा, कार्यमित्यर्थः।

 कर्म व्याप्ये क्रियायाञ्च पुंनपुंसकयोर्मतम्।

 इति रुद्रः। यौवनो द्वितीयं वयः। उद्यान आरामः यानो वाहनम्।

 तीर्थप्रोथौ नलिनपुलिनस्तेययोधौषधानि स्थानः शूर्पो निधनशयनद्वीपपुच्छायुधातनि।

 यूथं गूथं कुणपकुतपक्षेमवर्णासनानि च्छत्राकाशप्रतिसरमुधाष्टापदारण्यवर्षाः॥

 प्रोथोऽश्वनासा। स्तेयश्चौर्यम्। योधो भटः। औषधो भेषजम्। स्थानम् आधारः। शूर्पो वेणुपात्रम्। निधनो मृत्युः। शयनः शय्या। यूथः पशुसमूहः। गूथो विष्ठा। कुणपं शवः। कुतपः कालिविशेषः। वर्णमक्षरम्। प3तिसरः कङ्कणम्। मुखो वदनम्। अष्टसु लोहेषु पदं प्रतिष्ठाऽस्येत्यष्टापदं सुवर्णम्। "अष्टनः संज्ञायाम्'(पाoसूo6-3-125)इति दीर्घः। अरण्योऽटवी। वर्षः संवत्सरः।

 कमण्डलुर्मण्डपकुट्टिर्माबुदावतंसपाराः शतमानचन्दनौ।

 समानपूषौ दृढमूषिकौदना दिनं च वितानलोहितौ।

 अर्बुदो दशकोटिः। पर्वते तु पुल्लिंङ्गः। तथाच मेदिनी-

 अर्बुदो मैंसपुरुषे दशकोटिषु न स्त्रियाम्।

 महीधरविशेषे ना इति। अवतंसं सेशरम्। पारः परतीरम्। शतमानं रूप्यपलम्। समानः सदृशः। पूषो मुद्रादिनिर्यासः। मूषिक आखुः। ओदनं कूरः। दिनो दिवसः। लोहितः शोणितम्। गुणवाची तु वाच्यलिङ्गः।

 अंसक्षीरकषायबिम्बविटपा नेत्राव्ययौ शेखरः केदाराश्रमशल्यशूलवलया बालस्तमालो मलः।

 गुल्माङ्गारविहारतोमररसाः पात्रं पवित्रं पुरम् मध्यो बुध्नमृणालमण्डलनला नालप्रवालोत्पलाः॥

 अंसः स्कन्धः। क्षीरो दुग्धम्। कषायं तुवरो रसः। बिम्बो मण्डलम्। विटपः स्तम्भः शाखा च। नेत्रो नयनम्। अव्ययमथेत्यादि। शेखरमापीडः। केदारं क्षेत्रम्। आश्रमो मुनिस्थानम्। शूलमायुधं रोगविशेषश्च। वलयो हस्ताभरणम्। बालः शिशुः केशश्च। तमालो वृक्षविशेषः। मलः पापं विट् च। गुल्मः प्रकाण्डम्। अङ्गारो दग्धकाष्ठम्। विहारः क्रीडास्थानम्। रसं मधुरादि। पात्रो भाजनम्। "त्रिषु पात्री पुटी वाटी"(अoकोo3-5-22)इत्यमरादिहायोगव्यवच्छेदे। तात्पर्यं न त्वन्ययोगव्यवच्छेदेऽपि। एवं पवित्रः पावनम्, पुरः पुरीत्याद्यपि। बुध्यनमधोभागः। नलः सुषिरतृणम्। नालः पुष्करादीनां दण्डः। अयं स्त्रियामपि, 'नाला मृणालाग्रभुजो भजामः" इति श्रीहर्षः। प्रवालं पल्लवो विद्रुमश्च॥

 जृम्भो वज्रकबन्धकर्षककुदाश्चक्रान्धकाराङ्कुशा वक्त्रः संगमदेहदाडिमहिमाः पत्रं बलं वल्कलम्।

 कार्पासामिषकाशकोशकुसुमप्रग्रीवमासेक्कसा निर्यासः कलशाम्बरीषकलला माषं करीषं कुशम्।

 जृम्भो जृम्भणम्। वज्रः कुलिशं हीरकश्च। कबन्धं रुण्डः। कर्षः पलचतुर्भागः। ककुदं श्रेष्ठे वृषांसे राजचिन्हे च। चक्रो रथाङ्गः। अङ्कुशः सृणिः। वक्त्रो मुखम्। सङ्गमो नद्यादेर्मेलनम्। देहं शरीरम्। दाडिमं फलविशेषः। हिमस्तुहिनम्। पत्रः पर्णं वाहनं च। बलं सामर्थ्य सैन्यं च। कुसुमः पुष्पम्। प्रग्रीव वातायनम्। मासं त्रिंशदहोरात्रः। इक्कसश्चिक्कसं गोधूमादिचूर्णम्। अमरस्तु चिक्कसमर्धर्चादौ पपाठ। निर्यासं वृक्षादेर्निष्यन्दः। कलशं घटः। अम्बरीषं भ्राष्ट्रम्। कललं शुक्रशोणितयोः परिणामविशेषः। माषं परिमाणविशेषो धान्यविशेषश्च। करीषं शुष्कगोमयम्। कुशशब्दस्य विषयविवेकस्तु "दण्डमड" इत्यादिलिङ्गानुशासनसूत्रव्याख्यानावसरे वक्ष्यते।

 मुसलमुकुलमूलाः पार्श्वपात्रीवपूर्वाः कमलहलचषालाः खण्डलं कुण्डलं च।

 निगलफलपलाला मङ्गलं शालशीला विषचषकविशालाः पूलतेले कपालम्॥

 मूलः शिफा। पात्रीवं यज्ञोपकरणम्। कमलः पद्मम्। हलः सीरम्। चषालं यज्ञापात्रविशेषः। खण्डलं खण्डम्। फलः प्रयोजनम्। शालो वृक्षविशेषः। शीलं चरितम्। विषो वत्सनागादिः। चषको मधुपान भाजनम्। पूलं बद्धतृणसंचयः॥

 समरतिमिरवारा राजसूयोपवासौ चमसदिवसकंसा वाजपेयो हिरण्यम्॥

 जठरदरशरीराऽऽरावकान्तारराष्ट्राः पटहगृहकवाटाः कुक्कुटार्द्रौ च धाम॥

 वारः परिपाटी। "कंसोऽस्त्री पानभाजनम्'(अoकोo2-9-33)इत्यर्थः। दरस्त्रासे रोगे अल्पे च। शरीरः कायः। आरावः। शब्दः। गृहशब्दो नपुंसकेऽभिधेयवचनः। पुंसि तु बहुवचनान्त एव। "कवाटमररं तुल्ये"(अoकोo2-2-18)इत्यमरः। अत्रैव कपाटशब्दोऽपि साधुरिति "शक्तौ हस्तिकपाटयोः(पाoसूo3-2-98)इति सूत्रे वक्ष्यामः। आर्द्रः शृङ्गवेरम्। धाम गृहं तेजश्च॥

 पद्माषाढकापित्थषष्टिककुलान्यम्भोजवाजामृताः स्थूलद्यूतखलीनलोहकवचाशोकक्षयानेकपाः।

 शङ्खस्तण्डकधर्मचर्मरजतस्नेहासिहंसापराः सारः सैन्धवमध्यमाध्वरधनुर्मानस्तनस्थाणवः॥

 पद्मो निधौ पुंसि, जलजे तु द्विलिङ्गः। आषाढं व्रतिदण्डो मासश्च। कपित्थो वृक्षविशेषः। वृत्तौ तु कवियेति पठ्यते, अश्वमुखबन्धनरज्जुस्तस्यार्थः। उक्तं च बोपालितेन "नार्यां करीखलीनं कवीयं वा ना "तुरङ्गमुखभाण्डम्" इति। षष्टिकं व्रीहिभेदः। कुलो वंशो गृहं च। अम्भोजः कमलम्। वाजं पिच्छम्। अमृतं सलिलम्। अशोकं तरुः। क्षयो गृहम्। अनेकपं हस्ती। शङ्खो निधौ पुमान्, जलजे द्विलिङ्गः। तण्डकश्छन्दोगानां ग्रन्थविशेषः। चर्माजिनम्। रजतं रूप्यम्। स्नेहं सौहार्दम्। असिः खङ्गः। अपरोऽन्यः। सारो बलम्। सैन्धवो लवणम्। मानो दर्पः। स्थाणुः शङ्कुः॥

 महिमनेत्रकपञ्चकदण्डकाः क्रकचशम्बलकुण्डपकन्दराः॥

 कटकमालवमर्मरदैवताः सिखरकेसरदारुभगन्दराः॥

 महिमं महत्त्वम्। नेत्रकं शृङ्खलकण्टकम्। पञ्चकं विस्तारः। दण्डकं छन्दोविशेषः। क्रकचं काष्ठादिदारणसाधनम्। शम्बलं पाथेयम्। कुण्डपं क्रतुविशेषः। कन्दरा स्त्रियामपि। मालवो देशविशेषः। मर्मरं शुष्कपर्मध्वनिः। दैवतो देवः। दारुः काष्ठम्॥

 दीपोद्यमब्रह्मपिधानभावा वास्तुव्रतार्धप्रवराभिधानाः।

 अर्मो मुहूर्तो धनवप्रसौधा रेणुस्तलं लोमपटं विहायः॥

 दीपं प्रकाशविशेषः। भावः स्वभावः। वास्तुर्वेश्म। अर्मः चक्षूगःरो। धनो वित्तम्। पटं वस्त्रम्॥

 उटजचापनपुंसकपातका भुवनकोटरपल्लवगोमयाः।

 अविखरं हरिचन्दनमूलकौ भवनसङ्क्रमगाणिडिवपत्तनाः॥

 उटजः पर्णशाला। चापो धनुः। पातकः पापम्। गाण्डिवोऽर्जुनधनुः। दीर्घमध्योऽपि। एतच्च "गाण्ड्यजगात्सञ्ज्ञायाम्"(पाoसूo5-2-110)इति सूत्रे वृत्त्यादौ स्पष्टम्॥

 कर्पूरकूर्पासकषष्ट्युशीरगाण्डीवनिष्ठेव सवर्णभस्त्राः।

 पिण्याकपुस्तौ नखरेषुखण्डवैनीतिकद्वीपिनखारकूटाः।

 कर्पूरो घनसारः। कूर्पासकः कञ्चुकः। षष्टिः सङ्ख्यावाची। उशीरो नलदम्। निष्ठेवो निष्ठीवनम्। भस्त्रश्चर्मकोशः भस्त्रा च। पुस्तः पुस्तकम्। नखरं नखः। इषुर्बाणः। अयं स्त्रीलिङ्गोऽपि। "पत्री रोप इषुर्द्धयोः"(अoकोo2-8-87)इत्यमरः। तथाच श्रीहर्षः "कुसुमानि यदि स्मरेषवः" इत्युपक्रम्य "हृदयं यदमूमहन्नमूः" इति प्रायुङ्क्त। खण्डः पद्मदीनां समुदायः। विनीतानामिदं वैनीतिकम्। मनुष्यवाह्यं यानम्। द्वीपी व्याघ्रः। आरकूटः पित्तलम्॥ अमरस्त्वाह-

 पुन्नपंसकयोः शेषोऽर्धर्चपिण्याककण्टकाः।

 मोदकस्तण्डकष्टङ्कः शाटकः कर्पटोऽर्बुदः॥

 पातकोद्योगचरकतमालामलकानडः।

 कुष्टं शतमानार्मशम्बलाव्ययताण्डवम्।

 कवियं कन्दकार्पासं पारावारं युगन्धरम्॥

 यूपं प्रग्रीवपपत्रीवे पूषञ्चमसचिक्वसौ।

 अर्धर्चादौ घृतादीनां पुंस्त्वाद्यं वैदिकं ध्रुवम्॥

 तन्नोर्चादौ लोकेऽपि तच्चेदस्त्यस्तु शेषवत्। इति॥

 अर्मं चक्षुरोगः। "अर्तिस्तुसुहुसृ"(उoसूo145)इत्यादिना औणादिको मन्‌प्रत्यय इति तद्व्याख्यातारः। शम्बलं तालव्यादि दन्त्यादि चेति ते एव। इह यद्यपि अर्धर्चादिन् चिक्कसान्तानत्र पठितान् कूटोऽस्त्रीत्यादींश्च तत्र तत्र प्राक्‌पठितान् विहायान्येषां प्रसिद्धविलक्षणं पुंस्त्वादिकमित्युक्तम्। तेन घृतक्षीरदारुलोमासनमुखशरीरादयो लोके नियतलिङ्गा एवेति प्रतीयते। तथापि मुनित्रयवचनविरहाद्वैदिकत्वं निर्मूलम्। अत एवापरितोषाल्लोकेऽपीत्याद्युक्तमित्याहुः।

 युक्तं चैतत्, लिङ्गानुशासनसूत्राणां घृतादिविषयकाणां लोकवेदसाधारण्येनैव प्रवृत्तेः। एवमन्येऽपि ये शब्दाः कोशादिना पुन्नपुंसकलिङ्गतया निर्णीतास्ते सर्वे अर्धर्चादिषु बोध्याः॥

 इदानीं परवल्लिङ्गमित्यतिदेसे उपयुक्ततया प्रसङ्गात् पाणिनियलिङ्गानुशासनसूत्राणि व्याख्यायन्ते॥

 लिङ्गम्॥ स्त्री॥ अधिकाकसूत्रे एते।

 ऋकारान्ता मातृहितृस्वसृयातृननान्दरः॥ ऋकारान्ता एते पञ्चैव स्त्रीलिङ्गाः, स्वस्रादिसप्तकस्यैव ङीब्निषेधेन कर्त्रीत्यादेर्ङीपा ईकारान्तत्वात्। तिसृचतस्रोस्तु स्त्रियामादेशतया विधानेऽपि प्रकृत्योस्त्रिचतुरोर्ऋदन्तत्वाभावात्।

 अन्यूप्रत्ययान्तो धातुः। अनिप्रत्ययान्त ऊप्रत्ययान्तश्च धातुः स्त्रियां स्यात्। अवनिः। चमूः। प्रत्ययग्रहणं किम्? देवयतेः क्विप् द्‌यूः। विशेष्यलिङ्गः।

 अशनिभरण्यरणयः पुंसि च॥ इयमयं वा अशनिः।

 मिन्यन्तः॥ मिप्रत्ययान्तो निप्रत्ययान्तश्च धातुः स्त्रियां स्यात्। भूमिः। ग्लानिः।

 वन्हिवृष्ण्यग्नयः पुंसि॥ पूर्वस्यापवादः।

 श्रोणियोन्यूर्मयः पुंसि च॥ इयमयं वा श्रोणिः।

 क्तिन्नन्तः॥ स्पष्टम्। कृतिरित्यादि।

 ईकारान्तश्च॥ ईप्रत्ययान्तः स्त्री स्यात् लक्ष्मीः।

 ऊङाबन्तश्च॥ कुरूः॥ विद्या।

 य्वन्तमेकाक्षरम्॥ श्रीः। भूः। एकाक्षरं किम्? पृथुश्रीः।

 विंशत्यादिरानवतेः। इयं विंशतिः। त्रिंशत्। चत्वारिंशत्। पञ्चाशत्। षष्टिः। सप्ततिः। अशीतिः। नवतिः।

 दुन्दुभिरक्षेषु॥ इयं दुन्दुभिः। अक्षेषु किम्? अयं दुन्दुभिः, वाद्यविशेषोऽसुरो वेत्यर्थः।

 नाभिरक्षत्रिये॥ इयं नाभिः।

 उभावप्यन्यत्र पुंसि॥ दुन्दुभिर्नाभिश्चोक्तविषयादन्यत्र पुंसि स्तः। नाभिः क्षत्रियः। कथं तर्हि-

 समुल्लसत्पङ्कजपत्रकोमलैरुपाहितश्रीण्युपनीविनाभिभिः।

 (किoकाo 8-25)

 इति भारविः। उच्यते, दृढभक्तिरित्यादाविव कोमलैरिति सामान्ये नपुंसकं बोध्यम्। वस्तुतस्तु "लिङ्गमशिष्यं लोकाश्रयत्वाल्लिङ्गस्य" इतिभाष्यात्पुंसत्वमपीह साधु। अत एव-

 न्भिर्मुख्यनृपे चक्रमध्यक्षत्रिययोः पुमान्।

 द्वयोः प्राणिप्रतीके स्यात्स्त्रियां कस्तूरिकामदे॥

 इति मेदिनिः। रभसोप्याह--

 मुख्यराट्‌क्षत्रिये नाभिः पुंसि प्राण्यङ्के द्वयोः।

 चक्रमध्ये प्रधाने च स्त्रियां कस्तूरिकामदे॥ इति।

 एवमेवंविधेऽन्यत्रापि बोध्यम्।

 तलन्तः॥ अयं स्त्रियां स्यात्। शुक्लस्य भावः शुक्लता। ब्राह्मणस्य कर्म ब्राह्मणता। ग्रामस्य समूहो ग्रामता। देव एव देवता।

 भूमिविद्युत्सरिल्लतावनिताभिधानानि॥ भूमिर्भूः। विद्युत्सौदामनी। सरिन्निमा्नगा। लता वल्ली। वनिता योषित्।

 यादो नपुंसकम्॥ यादःशब्दः सरिद्वाचकोऽपि क्लीवं स्यात्॥

 भाःस्रुक्‌स्रग्‌दिगुष्णिगुपानहः॥ एते स्त्रियां स्युः। इयं भा इत्यादि।

 स्थूणोर्णे नपुंसके च॥ एते स्त्रियां क्लीबे च स्तः। स्थूणम्, स्थूणा। ऊर्णम्, ऊर्णा। तत्र स्थूणा काष्ठमयी द्विकर्णिका। ऊर्णा तु मेषादिलोम।

 गृहशाशाभ्यां क्लीबे॥ निमार्थमिदम्। गृहशशपूर्वे स्थूणोर्मे यथासंख्यं नपुंसके स्तः। गृहस्थूणम्। शशोर्णम्। "शशोर्णं शशलोमनि"(अoकोo2-9-108)इत्यमरः॥

 प्रावृट्‌विप्रुट्‌रुट्‌तृट्‌विट्‌त्विषः॥ एते स्त्रियां स्युः॥

 दर्विविदिवेदिखनिशान्यश्रिवेशिकृष्यौषदिकट्यङ्गुलयः। एते स्त्रियां स्युः। पक्षे ङीष्। दर्वी, दर्विरित्यादि।

 तिथिनाडिरुचिवीचिनालिधूलिकिकिकेलिच्छविरात्र्यादयः। एते प्राग्वत्। इयं तिथिरित्यादि। अमरस्त्वाहः"तिथयो द्वयोः"(अoकोo1-4-1)इति। तथाच भारविः-"तस्य भुवि बहुतिथास्तिथयः" इति। स्त्रीत्वे हि बहुतिथ्य इति स्यात्। श्रीहर्षश्च-"निखिलान्निशि पौर्णिमातिथीन्" इति।

 शष्कुलिराजिकुट्यशनिवर्तिभ्रकुटित्रुटिवलिपङ्क्तयः। एतेऽपि स्त्रियां स्युः। इयं शष्कुलिः।

 प्रतिपदापद्विपत्संपत्‌शरत्संसत्परिषदुषःसंवित्‌क्षुतपुन् मुत्समिधः। इयं प्रतिपदित्यादि। उषा उच्छन्ती। उषाः। प्रातरधिष्ठत्री देवता।

 आशीर्धूःपूर्गीर्द्वारः। इयमाशीरित्यादि।

 अप्सुमनस्समासिकतावर्षाणां बहुत्वं च॥ अबदीनां पञ्चानां स्त्रीत्वं स्याद्वहुत्वं च। आप इमाः। "स्त्रियः सुमनसः पुष्पम्"(अoकोo2-4-27)। "सुमना मालती जातिः"(अoकोo2-4-72)। देववाची तु पुंस्येव। "सुपर्वाणः सुमनसः"(अoकोo1-1-7)। बहुत्वं प्रायिकम्। "एका च सिकता तैलदाने असमर्था" इति अर्थवत्सूत्रे भाष्यप्रयोगात्

 "समां समांविजायते" इत्यत्र समायां समायामिति भाष्याच्च। "विभाषाघ्राधेट्"(पाoसूo2-4-78)इति सूत्रे "अघ्रासातां सुमनसौ" इति वृत्तिव्याख्यायां हरदत्तोऽप्येवम्॥

 स्रक्‌त्वक्‌ज्योग्वाग्यवागूनौस्फिजः॥ इयं स्रक्। त्वक्। ज्योक्। वाक्। यवागूः। नौः। स्फिक्॥

 त्रुटिसीमासंबध्याः॥ इयं त्रुटिः। सीमा। सम्बध्या॥

 चुल्लिवेणिखार्यश्च॥ स्पष्टम्॥

 ताराधाराज्योत्स्नादयश्च॥

 शलाका स्त्रियां नित्यम्॥ नित्यग्रहणमन्येषां क्वचिद्व्यभिचारं ज्ञापयति॥

 ॥ इति स्त्र्यधिकारः॥

 पुमान्॥ अधिकारोऽयम्॥

 घञबन्तः। पाकः। त्यागः। करः। गरः। भावार्थ एवेदम्, नपुंसकत्वविशिष्टे भावे क्तल्युड्भ्यां स्त्रीत्वविशिष्टे तु क्तिन्नादिभिर्बाधेन परिशेषात्। कर्मादौ तु घञाद्यन्तमपि विशेष्यलिङ्गम्। तथाच भाष्यम्-"सम्बन्धमनुवर्तिष्यते" इति।

 घाजन्तश्च॥ विस्तरः। गोचरः। चयः। जयः इत्यादि।

 भयलिङ्गभगपदानि नपुंसके॥ एतानि नपुंसके स्युः। भयम्। लिङ्गम्। भगम्। पदम्।

 नङन्तः॥ नङ्‌प्रत्ययान्तः पुंसि स्यात्। यज्ञः। यत्नः॥

 याच्ञा स्त्रियाम्॥ पूर्वस्यापवादः।

 क्यन्तो घुः॥ किप्रत्ययान्तो घुः पुंसि स्यात्। आधिः। निधिः। उदधिः। क्यन्तः किम्? दानम्। घुः किम्? जज्ञिर्बीजम्॥

 इषुधिः स्त्री च॥ इषुधिशब्दः स्त्रियां पुंसि च। पूर्वस्यापवादः।


देवासुरात्मस्वर्गगिरिसमुद्रनखकेशदन्तस्तनभुजकण्ठखड्‌गशरपङ्काभिधानानि॥ एतानि पुंसि स्युः। देवाः सुराः। असुरा दैत्याः। आत्मा श्रेत्रज्ञः। स्वर्गो नाकः। गिरिः पर्वतः। समुद्रोऽब्धिः। नखः कररुहः। केशः शिरोरुहः। दन्तो दशनः। स्तनः कुचः। भुजो दोः। कण्ठो गलः। खड्गः करवालः। शरो मार्गणः। पङ्कः कर्दम इत्यादि।

 त्रिविष्टपत्रिभुवने नपुंसके॥ स्पष्टम्। तृतीयं विष्टपं त्रिविष्टपम्। स्वर्गाभिधानतया पुंस्त्वे प्राप्ते अयमारम्भः।

 द्यौः स्त्रियाम्॥ द्योदिवोस्तन्त्रेणोपादानामिदम्।

 इषुबाहू स्त्रियां च॥ चात्पुंसि।

 बाणकाण्डौ नपुंसके च॥ चात्पुंसि। त्रिविष्टपेत्यादिचतुःसूत्री देवासुरेत्यस्यापवादः।

 नान्तः॥ अयं पुंसि। राजा। तक्षा। न च चर्मवर्मादिष्वतिव्याप्तिः, "मन्‌द्व्यच्‌कोकर्तरि"(लिंoसूद145)इति नपुंसकप्रकरणे वक्ष्यमाणत्वात्।

 क्रतुपुरुषकपोलगुल्फमेधामिधानानि॥ क्रतुरध्वरः। पुरुषो नरः। कपोलो गण्डः। गुल्फः प्रपदः। मेघो नीरदः।

 अभ्रं नपुंसकम्॥ पूर्वस्यापवादः॥

 उकारान्तः॥ अयं पुंसि स्यात्। प्रभुः। इक्षुः।

 "हनुर्हट्टविलासिन्यां नृत्यारम्भे गदे स्त्रियाम्॥

 द्वयोः कपोलाऽवयवे" इति मेदिनी। "करेणुरिभ्यां स्त्री नेभे"(अoकोo3-3-59)इत्यमरः। एवंजातीयकविशेषवचनानाक्रान्तस्तु प्रकृतसूत्रस्य विषयः। उक्तं च-

 लिङ्गशेषविधिर्व्यापी विशेषैर्यद्यबाधितः। इति।

 एवमन्यत्रापि।

 धेनुरज्जुकुहूसरयुतनुरेणुप्रियङ्गवः स्त्रियाम्॥ समासे रज्जुःपुंसि च। कर्कटरज्ज्वा, कर्कटरज्जुना॥

 श्मश्रुजानुवसुस्वाद्वश्रुजतुत्रपुतालूनि नपुंसके॥ वसु चार्थवाचि। अर्थवाचीति किम्? वसुर्मयूखाग्निधनाधिपेषुः।

 मद्‌गुमधु1-1.\`सीधु' इत्यधिकं कौमुद्याम्।-शीधुसानकमण्डलूनि नपुंसके च॥ चात्पुंसिं। अयं मद्‌गुः। इदं मद्गु।

 रुत्वन्तः॥ मेरुः। सेतुः।

 दारुकसेरुजतुवस्तुमस्तूनि नपुंसके॥ रुत्वन्त इति पुंस्त्वस्यापवादः। इदं दारु।

 सक्तुर्नपुंसके च॥ चात्पुंसि। सक्तुः। सक्तुः।

 प्राग्रश्मेरकारान्तः॥ "रश्मि दिवसाभिधानम्ठ(लिंoसूo100)इति वक्ष्यति, प्रागेतस्मादकारान्त इत्यधिक्रियते।

 कोपधः॥ कोपधोऽकारान्तः पुंसि स्यात्। स्तबकः। कल्कः।

 चिबुकशालूकप्रातिपदिकांशुकोल्मुकानि नपुंसके॥ पूर्वसूत्रापवादः॥


कण्टकानीकसरकमोदकचषकमस्तकपुस्तकतडाकनिष्कशुष्कवर्चस्कपिनाकभाण्डकपिण्डकशण्डकपिटकतालकफलकपुलाकानि नपुंसके च॥ चात्पुंसि। अयं कण्टकः। इदं कण्टकमित्यादि। टोपधः॥ टोपधोऽकारान्तः पुंसि स्यात्। घटः। पटः।

 किरीटमुकुटललाटवटवि1-1.\`वीट' इति कौमुद्याम्।-टशृङ्गाटकराटलोष्टानि नपुंसके। किरीटमित्यादि।

 कुटकूटकपटकवाटकर्पटनटनिकटकीटकटानि नपुंसके च॥ चात्पुंसि। कुटः कुटमित्यादि।

 णोपधः॥ णोपधोऽकारान्तः पुंसि स्यात्। गुणः। गणः। पाषणः।

 ऋणलवणपर्णतोरणरणोष्णानि नपुंसके॥ पूर्वसूत्रापवादः॥

 कार्षापणस्वर्णसुवर्णव्रणचरणवृषणविषाणचूर्णतृणानि नपुंसके च॥

 चात्पुंसि॥

 थोपधः॥ रथः। प्रस्थः॥

 काष्ठपृष्ठरि2-2.\`सिक्थ' इति कौमुद्याम्।-क्थोक्थानि नपुंसके॥ इदं काष्ठमित्यादि।

 काष्ठा दिगर्था स्त्रियाम्॥ इमाः काष्ठाः।

 तीर्थप्रोथयूथगाथानि नपुंसके च॥ चात्पुंसि। अयं तीर्थः इदं तीर्थम्।

 नोपधः॥ अदन्तः पुंसि। इनः। फेनः।


जघनाजिनतुहिनकाननवनवृजिनविपिनबेतनशासनसोपानामिथुनश्मशानरत्ननिम्नचिन्हानि नपुंसके॥ पूर्वस्यापवादः।

 मानयानाभिधान3-3.\`नलिनपुलिनोद्यान'इति कौमुद्याम्-नलिनोद्यानशयनासनस्थानचन्दनालानसमानभवनवसनसम्भावनविभावनविमानानि नपुंसकके च॥ चात्पुंसि। अयं मानः। इदं मानम्।

 पोपधः॥ अदन्तः पुंसि। यूपः। दीपः। सर्पः॥

 पापरूपोडुपतल्पशिल्पपुष्पशष्पसमीपान्तरीपाणि नपुंसके॥ इदं पापमित्यादि।

 शूर्पकूतपकुणपद्वीपविटपानि नपुंसके च॥ अयं शूर्पः। इदं शूर्पमित्यादि।

 भोपधः॥ स्तम्भः। कुम्भः।

 तलभं नपुंसकम्॥ पूर्वस्यापवादः।

 जृम्भं नपुंसके च॥ जृम्भम्। जृम्भः।

 मोपधः॥ सोमः। भीमः।

 रुक्मसिध्म4-4.\`युध्म'इति कौमुद्याम्।-युग्मेध्मगुल्माध्यात्मकुङ्कुमानि नपुंसके॥ इदं रुक्ममित्यादि।

 सङ्ग्रासदाडिमकुसुमाश्रमश्रेमक्षौमहोमोद्दामानि नपुंसके च। चात्पुंसि। अयं संग्रामः। इदं संग्रामम्।

 योपघः॥ समयः। हयः।

 किसलयहृदयेन्द्रियोत्तरीयाणि नपुंसके॥ स्पष्टम्।

 गोमयकषायमलयान्वयाव्ययानि नपुंसके च॥ गोमयः। गोमयम्। रोपधः॥ क्षुरः। अङ्कुरः।

 द्वाराग्रस्फारतक्रवक्रवप्रक्षिप्रक्षुद्रच्छि1-1.\`च्छिद्र' इति नास्ति कौमुद्याम्।-द्रनीरतीरदूरकृच्छ्ररन्ध्राश्रश्वभ्रभा2-2.\`भीर' इति कौमुद्याम्।-रगभीरक्रूरविचित्रकेयूरकेदारोदाराजस्रशरीरकन्दरमन्दारपञ्जराजरजठराजिरवैरचामरपुष्करगङ्वरकुहरकुटीरकुलीरचत्वरकाश्मीरनीराम्बरशिशिरतन्त्रयन्यत्रक्षत्रक्षेत्रमित्रकलत्रचित्रमूत्रसूत्रवक्त्रनेत्रगोत्राङ्गुलित्रभलत्रशस्त्रशास्त्रवस्त्रपत्रपात्रच्छत्राणि नपुंसके॥ इदं द्वारमित्यादि।

 शुक्रमदेवतायाम्॥ इदं शुक्रं रेतः।


चक्रवज्रान्धकारसारावारपारक्षीरतोमरशृङ्गारभृङ्गारमन्दारोशीरतिमिरशिशिराणि नपुंसके च॥ चात्पुंसि। चक्रः। चक्रमित्यादि। षोपधः॥ वृषः वृक्षः।

 शिरीषर्जीषाम्बरीषपीयूषपुरीषकिल्बिषकल्माषाणि नपुंसके।

 यूषकरीषमिषविषवर्षाणि नपुंसके च॥ चात्पुंसि। अयं यूषः। इदं यूषमित्यादि।

 सोपघः॥ वत्सः। वायसः। महानसः।

 पनसबिसबुससाहसानि नपुंसके।

 चमसांसरसनिर्यासोपवासकार्पासवासभा3-3.\`मास' इति कौमुद्याम्।-सकासकांसमांसानि नपुंसके च॥ इदं चमसम्। अयं चमस इत्यादि।

 कंसं चाप्राणिनि॥ कंसोऽस्त्री पानभाजनम्। प्राणिनि तु कंसो नाम कश्चिद्राजा।

 रश्मिदिवसाभिधानानि॥ एतानि पुंसि स्युः। रश्मिर्मयूखः। दिवसो घस्रः।

 दीधितिः स्त्रियाम्॥ पूर्वस्यापवादः।

 दिनाहनी नपुंसके॥ अयमप्यपवादः।

 मानाभिधानानि॥ एतानि पुंसि स्युः। कुडवः। प्रस्थः।

 द्रोमाढकौ नपुंसके च॥ इदं द्रोणम्। अयं द्रोणः।

 खारीमानिके स्त्रियाम्॥ इयं खारी। इयं मानिका।

 दाराक्षतलाजासूनां बहुत्वं च॥ इमे दाराः॥

 नाड्यपजनोपपदानि व्रणाङ्गपदानि॥ यथासंख्यं नाड्याद्युपपदानि व्रणादीनि पुंसि स्युः। अयं नाडीव्रणः। अपाङ्गः। जनपदः। व्रणादीनामुभयलिङ्गत्वेऽपि क्लीबत्वनिवृत्त्यर्थं सूत्रम्।

 मरुद्गरुत्तरदृत्विजः॥ अयं मरुत।

 ऋषिराशिदृतिग्रन्थिक्रिमिध्वनिबलिकौलिमौलिरविकविकपिमुनयः॥ एते पुंसि स्युः। अयमृषिः॥

 ध्वजगजमुञ्जपुञ्जाः॥ एते पुंसि।

 हस्तकुन्तान्तव्रातवातदूतधूर्तसूतचूतमुहूर्ताः॥ एते पुंसि। अमरस्तु-"मुहूर्तोऽस्त्रियाम्" इत्याह।

 षण्डमण्डकरण्डभरण्डवरण्डतुण्डगण्डमुण्डपाषण्डीशखण्डाः॥ अयं षण्डः।

 वंशांशपुरोडाशाः॥ अयं वंशः। पुरो दाश्यते पुरोडाशः। कर्मणि घञ्। भवव्याख्यानयोः प्रकरणे "पौरोडाशपुरोडाशात्ष्ठन्"(पाoसूo4-3-70)इति विकारप्रकरणे "व्रीहेः पुरोडोशे"(पाoसूo4-3-147)इति च निपातनात्प्रकृतसूत्र एव निपातनाद्वा दस्य डत्वम्। "पुरोडाशभुजामिष्टम्" इति माघः।

 ह्रदकन्दकुन्दबुद्‌बुदशब्दाः॥ अयं ह्रदः।

 अर्घपथिमथ्य़भुक्षिस्त1-1.\`स्तम्बनितम्ब' इति कौमुद्याम्-म्बपूगाः॥ अयमर्घः।


पल्लपल्वलकफरेफकटाहनिर्व्यूहमठमणितरङ्गतुरङ्गगन्धस्कन्धमृदङ्गसङ्गसमुद्रपुङ्खाः॥ अयं पल्लव इत्यादि।

 सारथ्यतिथिकुक्षिवस्तिपाण्यञ्जलयः॥ एते पुंसि। अयं सारथिः।

 ॥ इति पुल्लिङ्गाधिकारः ॥

 नपुंसकम्॥ अधिकारोऽयम्॥

 भावे ल्युडम्तः॥ हसनम्। भावे किम्? पचनोऽग्निः। इध्मव्रश्चनः कुठारः।

 निष्ठा च॥ भावे या निष्ठा तदन्तं क्लीबं स्यात्। हसितम्। गीतम्। त्वष्यञौ तद्धितौ॥ शुक्लत्वम्। शौक्ल्यम्। ष्यञः षित्त्वसामर्थ्यात्पक्षे स्त्रीत्वम्। चातुर्यम्। चातुरी। सामग्य्रम्। सामग्री। औचित्यम्। औचिती।

 कर्मण च ब्राह्मणादिगुणवचनेभ्यः॥ ब्राह्मणस्य कर्म ब्राह्मण्यम्।

 यद्यढग्यगञ्ण्वुञ्‌छाश्च भावकर्मणि॥ एतदन्तानि क्लीबानि। "स्तेनाद्यन्नलोपश्च"(पोoसूo5-1-125)-स्तेयम्। "सख्युर्यः"(पाoसूo5-1-126)-सखयम्। "कपिज्ञात्योदंक्‌"(पाoसूo5-1-127)-कापेयम्। "पत्यन्तपुरोहितादिभ्यो यक्"(पाoसूo5-1-128)-आधिपत्यम्। "प्राणभृज्जातिवयोवचनोद्गात्रादिभ्योऽञ्"(पाoसूo5-1-129)-औष्ट्रम्। "हायनान्तयुवादिभ्योऽण्"(पाoसूo5-1-130।-द्वैहायनम्। 'द्वन्द्वमनोज्ञादिभ्यो वुञ्"(पाoसूo5-1-133)-पितापुत्रकम्। "होत्राभ्यश्छः"(पाoसूo5-1-135)-अच्छावाकीयम्॥

 अव्ययीभावः॥ अधिस्त्रि।

 द्वन्द्वैकत्वम्॥ पाणिपादम्।

 अभाषायां हेमन्तशिशिरावहोरात्रे च॥ स्पष्टम्।

 अनञ्‌कर्मधारयस्तत्पुरुषः॥ अधिकारोऽयम्।

 अनल्पे छाया॥ शरच्छायम्।

 राजामनुष्यपूर्वा सभा॥ इनसभमित्यादि।

 सुरासेनाच्छायाशालानिशा स्त्रियां च॥

 1-1.\`शिष्टः परवत्' इति कौमुद्याम्।-परवत्। अन्यस्तत्पुरुषः परवल्लिङ्गः स्यात्।

 रात्रान्हाहाः पुंसि॥

 अपथपुम्याहे नपुंसके॥

 संख्यापूर्वा रात्रिः। त्रिरात्रम्। सङ्ख्यापूर्वेति किम्? सर्वरात्रः। द्विगुः स्त्रियां च॥ व्यवस्थया।2-2.\`पञ्चमूली' इति कौमुद्याम्।-पञ्चमूली। त्रिभुवनम्। इसुसन्तः॥ हविः। धनुः।

 अर्चिः स्त्रियाञ्च॥ इसन्तत्वेऽपि अर्चिः स्त्रियां नपुंसके च स्यात्। इयमिदं वा अर्चिः।

 छदिः स्त्रियामेव॥ इयं छदिः। छद्यतेऽनेनेति छादेश्चुरादिण्यन्तात् "अर्चिशुचि" इत्यादिना इस्। इस्मन्नित्यादिना ह्रस्वः। "पटलं छदिः"(अoकोo2-2-15)इत्यमरः। तत्र पटलसाहचर्याच्छदिषः क्लीबतां वदन्तोऽमरव्याख्यातार उपेक्ष्याः।

 मुखनयनलोहवनमांसरुधिरकार्मुकविवरजलहलधनान्नाभिधानानि। एतेषामभिधायकानि क्लीबे स्युः॥ मुखमाननम्। नयनं लोचनम्। लोहं कालम्। वनं गहनम्। मांसमामिषम्। रुधिरं रक्तम्। कार्मुकं शरासनम्। विवरं बिलम्। जलं वारि। हलं लाङ्गलम्। धनं द्रविणम्। अन्नमशनम्। अस्यापवादानाह त्रिसूत्र्या-

 सीरार्थौदनाः पुंसि।

 वक्त्रनेत्रारण्यागाण्डीवानि पुंसि च। वक्त्रो वक्त्रम्। नेत्रो नेत्रम्। अरण्योऽरण्यम्। गाण्डीवो गाण्डीवम्।

 अटवी स्त्रियाम्॥

 लोपधः॥ कुलम्। कूलम्। स्थलम्।

 तूलोपलतालकुसूलतरलकम्बलदेवलवृषलाः पुंसि॥ अयं तूलः।

 शीलमूलमङ्गलसालकमलतलमुसलकुण्डलपललमृणालबालनिगलपलालबिडालखिलशूलाः पुंसि च। चात् क्लीबे। इदं शीलमित्यादि।

 शतादिः संख्या॥ शतम्। सहस्रम्। शतादिरिति किम्? एकोद्वौ बहवः। संख्येति किम्? शतशृङ्गो नाम पर्वतः।

 शतायुतप्रयुताः पुंसि च॥ अयं शतः। इदं शतमित्यादि।

 लक्षा कोटिः स्त्रियाम्॥ इयं लक्षा। इयं कोटिः। "वा लक्षा नियुतं च तत्" इत्यमरात् क्लीबेऽपि लक्षम्।

 1-1.शङ्कुः पुंसि। सहस्रः क्वचित्। अयं सहस्रः। इदं सहस्रम्'। इति कौमुद्याम्।-सहस्रः पुंसि॥ अयं सहस्रः।

 मन् द्व्यच्कोऽकर्तरि॥ मन्प्रत्ययान्तो द्व्यचकः क्लीबः स्यान्न तु कर्तरि। वर्म। चर्म। द्व्यच्कः किम्? अणिमा। भहिमा अकर्तरि किम्? ददाति इति दामा।

 ब्रह्मन्‌पुंसि च॥ अयं ब्रह्मा। इदं ब्रह्मा।

 नामरोमणी नपुंसके। मन्‌द्व्यच्क इत्यस्यायं प्रपञ्चः।

 असन्तो द्व्यच्कः॥ यशः। मनः। तपः। द्व्यच्कः किम्? चन्द्रमाः।

 अप्सराः स्त्रियाम्॥ एता अप्सरसः। प्रायेणायं बहुवचनान्तः।

 त्रान्तः॥ पत्रम्। छत्रम्।

 यात्रामात्राभस्त्रादंष्ट्रावरत्राः स्त्रियामेव॥

 भृत्रामित्रछात्रपुत्रमन्त्रवृत्रमेढ्रोष्टाः पुंसि॥ अयं भृत्रः। न मित्रममित्रः। "तस्य मित्राण्यमित्रास्ते"(माoकाo2-101)इति माघः। "स्याताममित्रौ मित्रे च" इति च। यत्तु "द्विषोऽमित्रे'(पाoसूo3-2-131)इति सूत्रे हरदत्तेनोक्तम्-"अमेर्द्विषति चित्"(उoसूo626)इत्यौणादिक इत्रच्। अमेरमित्रम्। 'मित्रस्य व्यथयेत्" इत्यादौमध्योदात्तस्तु चिन्त्यः। नञ्समासेऽप्येवम्। परवल्लिङ्गतापि स्यादिति तु तत्र दोषान्तरमिति, तत्प्रकृतसूत्रापर्यालोचनमूलकम्। स्वरदोषोद्भावनमपि "नञो जरमरमित्रमृताः"(पाoसूo6-2-116)इति षाष्ठसूत्रास्मरणमूलकमिति दिक्।

 पत्रपात्रपवित्रसूत्रच्छत्राः पुंसि च॥

 बलकुसुमशुल्बयु1-1.\`युद्ध' इति नास्ति कौमुद्याम्।-द्धपत्तनरणाभिधानानि॥ बलम्। वीर्यम्।

 पद्मकमलोत्पलानि पुंसि च॥ पद्मादयः शब्दाः कुसुमाभिधायित्वेऽपि द्विलिङ्गाः स्युः। अमरोऽप्याह-"वा पुंसि पद्मं नलिनम्"(अकोo1-10-40)इति। एवं चार्धर्चादिसूत्रे तु जलजे पद्मं नपुंसकमेवेति वृत्तिग्रन्थो मतान्तरेण नेयः।

 आहवसङ्ग्रामौ पुंसि॥

 आजिः स्त्रियामेव॥

 फलजातिः॥ फलजातिवाची शब्दो नपुंसकं स्यात्। आमलकम्। आम्रम।

 वृक्षजातिः॥ स्त्रियामेव। क्वचिदेवेदम्। हरीतकी।

 विपज्जगत्‌सकृत्‌शकन्‌पृषत्‌शकृद्यकृदुदश्वितः॥ एते क्लीबाः स्युः। नवनीतावतानानृतामूतनिमित्तवित्तचित्तपित्तव्रतरजतवृत्तपलितानि।

 श्राद्धकुलिशदैवपीठकुण्डाङ्गदधिसक्थ्यक्ष्यास्यास्पदाकाशकण्वबीजानि॥ एतानि क्लीबे स्युः।

 दैवं पुंसि च॥ दैवम्। दैवः।


धान्याज्यसस्यरूप्यपण्यवर्ण्यधृष्यहव्यकव्यकाव्यसत्यापत्यमूल्यशिक्य2-2.\`कुड्य मद्य' इति कौमुद्याम्।-कुड्यहर्म्यतूर्यसैन्यानि॥ इदं धान्यमित्यादि।

 द्वन्द्वबर्हदुःखवडिशपिच्छबिम्बकुटुम्बकवचवरशरवृन्दारकाणि॥ अक्षमिन्द्रिये॥ इन्द्रिये किम्? रथाङ्गादौ मा भूत्।

 ॥ इति नपुंसकाधिकारः ॥

 स्त्रीपुंसयोः॥ अधिकारोऽयम्।

 गोमणियष्टिमुष्टिपाटलिवस्तिशाल्मलित्रुटिमसिमरीचयः॥ इयमयं वा गौः।

 मृत्युसीधुकर्कन्धुकिष्कुकण्डुरेणवः॥ इयमयं वा मृत्युः।

 गुणवचनमुकारान्तं नपुंसकं च॥ त्रिलिङ्गमित्यर्थः। पटुः। पटुः। 3-3.पट्‌वी। अपत्यार्थस्तद्धिते। औपगवः। औपगवी।' इति कौमुद्याम्।पट्‌वी।

 ॥ इति स्त्रीपुंसाधिकारः ॥

 पुन्नपुंसकयोः॥ अधिकारोऽयम्।

 घृतंभूतमुस्तक्ष्वेलितैरावतपुस्तकबुस्तलोहिताः॥ अयं घृतः। इदं घृतम् ॥

 शृङ्गार्घनिदाघोद्यमशल्यदृढाः। अयं शृङ्गः। इदं शृङ्गम्।

 व्रजकुञ्जकुथकूर्चप्रस्थदर्पार्भार्धर्चदर्भपुच्छाः॥ अयं व्रजः॥ इदं व्रजम्। कबन्धौषधायुधान्ताः॥ स्पष्टम्।

 दण्डमण्डखण्डशवसैन्धवपार्श्वाकाशकुशकाशाङ्कुशकुलिशाः॥ एते पुन्नपुंसकयोः स्युः॥

 कुशो रामसुते दर्भे योक्त्रेऽधीपे कुशं जले।

 इतिविश्वः। शलाकावाची तु स्त्रियाम्। तथाच "जानपद"(पाoसूo4-1-42)इत्यादिसूत्रेणायोविकारे ङीषि कुशी। दारुणि तु टापा कुशा। "वानस्पत्याः स्थ ता भा यात" इति श्रुतिः। "अतः "कृकमि"(पाoसूo8-3-43)इति सूत्रे कुशाकणिंष्विति प्रयोगश्च। व्याससूत्रे च "हानौ तूपायनशब्दे शेषत्वात्कुशाच्छन्दः" इति। तत्र शारीरकभाष्येऽप्येवम्। एवञ्च श्रुतिसूत्रभाष्याणामेकवाक्यत्वे स्थिते आच्छन्द इत्याङ्प्रश्लेषादिपरो भामतीग्रन्थः प्रौढिवादमात्रपर इति विभावनीयं बहुश्रुतैः।

 गृहमेहदेहपट्टपटहाष्टापदाम्बुदककुदाश्च।

 ॥ इति पुन्नपुंसकाधिकारः ॥

 अविशिष्टलिङ्गम्॥

 अव्ययं कतियुष्मदस्मदः॥

 ष्णान्ता संख्या॥

 शिष्टा परवत्। एकः पुरुषः। एका स्त्री। एकं कुलम्।

 गुणवचनं च॥ शुक्लः पटः। शुक्ला शाटी। शुक्लं वस्त्रम्।

 कृत्याश्च॥ करणा।

 करणाधिकरणयोर्ल्युट् च॥

 सर्वादीनि सर्वनामानि। स्पष्टार्थेयं त्रिसूत्री।

 ॥ इति पाणिनीयलिङ्गानुशासनं समाप्तम् ॥

 प्रसङ्गिकंसमाप्य प्रकृतमनुसरामः।

 (पाoसूo2-4-32)

 इदमोऽन्वादेशेऽशनुदात्तस्तृतीयादौ(पाoसूo2-4-32)। अन्वादेशविषयस्येदमोऽनुदात्तोऽश्‌आदेशः स्यात्तृतीयादौ। प्रते बभ्रूविचक्षणं शंसामि, माभ्याङ्गा अनु। इह बभ्रूशब्देनोक्तयोरिदमा परामर्शेप्यन्वादेशो भवत्येव "अन्वादेशश्च कथितानुकथनमात्रम्, न तु इदमा कथितस्येदमैवानुकथनम् इति भाष्योक्तेः। न चैवम् "ईषदर्थे" इति श्लोके यच्छब्देनोक्तस्य पुनः कथनात् \`एतम् आतम्' इत्यत्रैनादेशः स्यादिति वाच्यम्, किञ्चिद्विधायान्यद्विधातुमनुकथनस्यैवान्वादेशत्वात्। ईषदर्थादिवृत्तेस्त्वनुवादेऽप्यविधानात्। अशादेशवचनं साकच्कार्थम्। अन्यथाऽन्वादेशेऽक्षातार्थविवक्षायाम् \`इमकाभ्याम्' इत्यापि प्रसज्येत। ननु त्यदाद्यत्वेन सिद्धौ विधानसामर्थ्यात्सर्वादेशोऽस्तु किं शित्त्वेन? मैवम्, \`आभ्याम्' \`एभिः' इत्यादौ विकाराभावार्थतापत्तेः, मोराजीतिवत्। ननु \`आभ्यामिन्द्रपक्वम्' इत्यादावन्वादेशत्वविवक्षाविरहे यथा "ऊडिदम्"(पाoसूo6-1-171)इति विभक्तेरुदात्तता, तथा "माभ्यां गाः" इत्यत्रापि कुतो नेति चेत्? न, तत्र प्रकृतेरनुदात्तविधानात् "ऊडिदम्" इति सूत्रे च "अन्तोदात्तादुत्तरपदात्"(पाoसूo6-1-169)इति सूत्रादन्तोदात्तादित्यस्यानुवर्त्तनात्। तथाचान्वादेशे \`आभ्याम्' इत्यादेः सर्वानुदात्तता, इतरत्र त्वन्तोदात्ततेति विवेकः।

 स्यादेतत्, "सावेकाचः"(पाoसूo6-1-168)इत्युदात्तेनेह भाव्यम्, "सुः सप्तमीबहुवचनम्" इति भाष्ये वृत्तौ चोक्तत्वात्। यत्तु "ऊडिदम्" इति सूत्रे हरदत्तेनोक्तम्--इह "अन्तोदात्तात्"(पाoसूo6-1-129)इत्यनुवृत्तिसामर्थ्यात् \`सावेकाचः'(पाoसूo6-1-168)इत्यपि न प्रवर्त्तते। न च "यदीमेनाउशतः" इतिशसो व्यावृत्तौ सामर्थ्योपक्षयः, एकाज्ग्रहणेनैव तद्व्यावृत्तेः। एकाच इत्यस्य चावश्यानुवर्त्त्यत्वात्। अन्यथा "ग्रीवायां बद्धो अपि कक्ष आसनि" "मत्स्यं नदीन उदनि क्षिपन्तम्" इत्यत्रातिप्रसङ्गात्। \`आसन्' इत्यादयो ह्यन्तोदात्ता एवादेशाः सूत्रे पठिता इति।

 अत्रेदं वक्तव्यम्--\`आभ्याम्' इत्यत्र "सावेकाचः"(पाoसूo6-1-168)इत्यस्य प्राप्तिरेव नास्ति सप्तमीबहुवचनेषु \`एषु' इति रूपं न तादृगिहास्ति। तथाचात्रैवान्तोदात्तग्रहणस्य चरितार्थत्वात्सामर्थ्यविरहः। तथा च "माभ्याङ्गाः" "तदस्य प्रियम्" "तदस्मै नव्यम्" इत्यादेः सिद्धावपि भिसादौ दोषस्तदवस्थ एव। "एभिरग्रे" "सुन्वन्ति सोमान्वचसि त्वमेषाम्" "प्रेणा तदेषां निहितम्" "एषु धावीरवत्" इत्यादौ हि ए इत्येव रूपमस्त्येव। तथाच तत्र विभक्तेरुदात्तप्रसङ्गः। न च "सावेकाचः"(पाoसूo6-1-168)इत्येतत्सूत्रस्थकैयटपर्यालोचनयेष्टापत्तिरिति वाच्यम्, अन्येत्विति वदता कैयटेन तन्मतेऽस्वरसाविष्करणात्। तद्बीजन्तु बहुतरवैदिकप्रयोगविरोध एव।

 अथोच्चेत--"सावेकाचः"(पाoसूo6-1-168)इति सूत्रे हरदत्तोक्तरीत्या सुः प्रथमैकवचनमेव। न च \`त्वया' इत्यत्रातिप्रसङ्गः, साववर्णेति निषेधात्। शेषेलोपष्टिलोप इति पक्षे तु सावेकाच्त्वाभावात्प्राप्तिरेव नास्ति। रूपविवक्षापि विफला। एवञ्च \`एभिः' इत्यादौ प्राप्तिरेव नास्तीति। तदपि न, रूपविवक्षाभावे \`दोषभ्याम्' इत्यत्राति प्रसङ्गात्। तैत्तिरीये हि "अंसाभ्यां स्वाहा दोषभ्यां स्वाहा" इति मध्योदात्तं पठ्यते। एवं स्थिते सुः सप्तमीबहुवचनमेव ग्राह्यम्। अन्यथा "इन्द्रो या तो वसितस्य राजा" इत्यत्र या इत्यन्तोदात्तं न स्यात्। नहि प्रथमैकवचनं यद्रूपं यानिति तदिहास्ति। अत एव गोशुनोः प्रतिषेधः सार्थकः। तदेवमन्तोदात्तानुवृत्तिसामर्थ्यं प्रथमैकवचनग्रहणं वा शरणमित्येवंरूपस्य षाष्ठहरदत्तग्रन्थबललब्धस्य समाधानद्वयस्यापि दुष्टावात् \`एभिः' इत्यादि कथन्निर्वाह्यमिति फलितः पूर्वपक्षः।

 अत्रोच्यते, "सावेकाचः"(पाoसूo6-1-168)इत्यत्रापि "अन्तोदात्तात्"(पाoसूo6-1-169)इत्यस्यापकर्षान्नोक्तदोषः। वृत्त्यादा वननुवर्त्तितस्याप्यनुवृत्तिस्तु बहुधा दृष्टैव। अत एव "तुरुस्तु"(पाoसूo7-3-5)सूत्रे \`स्तुवीत' इत्यादिसिद्धये पितीत्यस्य निवृत्त्यै सार्वधातुकग्रहणमिति स्थिते \`शाम्यति' इति श्यनमिटं वारयितुं तिङीत्यस्यानुवृत्तिर्वक्ष्यते।

 (पाoसूo2-4-33)

 एतदस्त्रतसोस्त्रतसौ चानुदात्तौ(पाoसूo2-4-33)। अन्वादेशविषये एतदोऽश्‌ स्यात्स चानुदात्तस्त्रतसोः परतः तौ चानुदात्तौ स्तः। एतस्मिन् ग्रामे सुखं वसामः, अथोऽत्राधीमहे, अतो न गन्तास्मः। \`अत्र अतः' इति पदे सर्वानुदात्ते। ननु पञ्चमे "एतदोऽन्"(पाoसूo5-3-5)इतिभाष्यसम्मतः पाठः। न्यासरीत्या वृत्तिपाठोऽप्येवमेव। पदमञ्जरीरीत्या तु "एतदोऽश्" इति वृत्तिपाठः। उभयथापि अकारे सिद्धे किमनेनेति चेत्? पाञ्चमिकस्योदात्ततयाऽनुदात्तार्थमिह पुनर्वचनमिति गृहाण। \`त्रतसोः' इति वचनं निमित्तभावार्थम्। अन्यथा 'त्रतसौ चानुदात्तौ" इत्यन्वाचयो विज्ञायेत्।

 स्यादेतत्, त्रतसोः कृतयोः प्रकृतेर्लित्स्वरः। ततः शेषनिघातेन त्रतसोरनुदात्तत्वं सिद्धम्। अश्मात्रस्य त्वनुदात्तत्वं विधीयताम्। मैवम्, त्रतसोर्हि कृतयोः "येननाप्राप्ति" न्यायेनापवादत्वान्नित्यत्वाच्चानुदात्तोऽशादेशः स्यात्। ततस्तद्विधानसामर्थ्याल्लित्स्वरस्याप्रवृत्तावुत्सर्गः प्रत्ययस्वर एव त्रतसोः स्यात्। यथा-\`गोष्पदम्' इत्यत्र णमुल्लोपेन सहविधानाल्लित्स्वराप्रवृत्तौ प्रत्ययाद्युदात्तत्वे सति कृदुत्तरपदप्रकृतिस्वरेणान्तोदात्तं पदं भवति। तस्मात् "त्रतसो चानुदात्तौ" इति कर्तव्यमेव।

 (पाoसूo2-4-34)

 द्वितीयाटौस्स्वेनः(पाoसूo2-4-34)। द्वितीयायाण्टौसोश्च परत इदमेतदोरेनादेशः स्यात्स चानुदात्तः अन्वादेशे। इदमेऽत्र मण्डूकप्लुत्याऽनुवृत्तिः। अथैनमद्रेः। एनेन, एनयोः। कथन्तर्हि-"अइउण्"(माoसूo1-1-1)इत्यत्रोदाहृते " हे रोहिणि" इति श्लोके एनादेश इति चेत्? "अयं श्रोणीतटं स्पृशति, एनं निवारय" इति व्यत्यासेन योज्यम्।

 आशीविषेणारदनच्छददंशदान-

 मेतेन ते पुनरनर्थतया न शङ्क्यम्।

 इत्यादौ त्वन्वादेशत्वस्याविवक्षा बोध्या। \`अभून्नृप' इत्यादावनद्यतनत्वस्य यथा। अथ कथं "प्रक्षालयैतत्परिवर्तयैनत्" इति? नपुंसकैकवचने एनदिति वक्तव्यात्। वस्तुतस्तु सूत्र एवैनद्वक्तव्यः। एनम् एनौ इत्यादि तु त्यदाद्यत्वेन सिद्धम्। \`एनं श्रित' इति द्वितीयासामासे तु \`एतच्छ्रित' इत्येव भवति; नत्वेन एनद्वा, "सुपो धातु"(पाoसूo2-4-71)इति लुका बहिरङ्गेणाप्यन्तरङ्गाणां बाधनात्। न चैवं \`प्रक्षालयैनत्' इत्यपि न रयादिति वाच्यम्, अमो लुका लुप्तत्वेऽपि तकारोच्चारमसामर्थ्यादेनदादेशप्रवृत्तेः। न चैवमेतच्छ्रितेऽपि एनदापत्तिः, एकपदाश्रयत्वेनान्तरङ्गे स्वमोर्लुकि चरितार्थत्वेन बहिरङ्गे समासलुकि अप्रवृत्तेः।

 (पाoसूo2-4-35)

 आर्धधातुके(पाoसूo2-4-35)॥ अधिकारोऽयं "ण्यक्षत्रिय'(पाoसूo2-4-58)इति यावत्। विषयसप्तमी चेयम्। तेनार्धधातुकोत्पत्तेः प्रागेवादेशेषु प्रवृत्तेषु यथायथं प्रत्ययाः। तथाहि, अस्तेः-भव्यम्। परसप्तम्यान्तु ण्यति कृते भाव्यमिति स्यात्। अजेः-प्रवेयम्। ण्यति तु प्रवैयमिति स्यात्। चक्षिङ-आख्येयम्। ण्यति युकि आख्याय्यमिति स्यात्। ब्रुवस्तु अजन्तत्वाद्यति वच्यमिति स्यात्। वाच्यमिति चेष्यते।

 स्यादेतत्, अङ्गाधिकारस्थे आर्धदातुकाधिकारे एव जग्ध्यादयो विधीयन्ताम्। मैवम्, \`जक्षतुः' \`अदिजगे' \`अध्यगीष्ट' \`बभूव' \`विव्यतुः' इत्यत्र घस्लाद्यादेशानामसिद्धतया उपधालोपाऽऽल्लोपेत्ववुग्यणामभावापत्तेः। न चाऽतोलोपादयोऽप्यत्रैव विधीयन्तामिति वाच्यम्। \`गतः' \`गतवान्' इत्यत्रानुनासिकलोपस्यासिद्धत्वाभावादतोलोपापत्तेः। यदि त्वार्धधातुकोपदेशकाले यदकारान्तमिति व्याख्यायतेऽसिद्धवत्सूत्रञ्च प्रत्याख्यायते, तदाऽन्यतर आर्धधातुकाधिकारः शक्योऽकर्तुम्। नन्वेकश्चेदार्धधातुकाधिकारस्तर्हि विषयसप्तमीत्वपरसप्तमीत्वे कथं व्यवतिष्ठेयातामिति चेत्? न, सूत्रद्वयारम्भपक्षेऽप्याङ्गस्यैकस्यैव ज्ञापकबलोनोभयरूपताश्रयणात्। यथा चैतत्तथा " न पदान्त"(पाoसूo1-1-58)सूत्रे उपपादितम्।

 (पाoसूo2-4-36)

 अदोजग्धिर्ल्यप्ति किति(पाoसूo2-4-36)॥ ल्यबिति लुप्तसप्तमीकं पृथक् पदम्। अत्तेर्जग्धिरादेशः स्याल्ल्यपि तादौ किति च। इकार उच्चारणार्थो न त्वनुबन्धः, नुम्‌प्रसङ्गात्। एवं 'ब्रुवो वचिः"(पाoसूo2-4-53)इत्यादौ। प्रजग्ध्य, जग्धम्।

 जग्धौ सिद्धेऽन्तरङ्गत्वात्तिकितीति ल्यबुच्यते।

 ज्ञापयत्यन्तरङ्गाणां ल्यपा भवति बाधनम्॥

 तथाहि, पदद्वयसापेक्षं समासं प्रतीक्षमाणो ल्यब्बहिरङ्गः, ततः प्राक्तिकितीति सिद्धौ जग्धेर्ल्यब्ग्रहणन्तु हित्वदत्वात्वेत्वदीर्घत्वशूडिठामन्तरङ्गाणामपि बाधं ज्ञापयति। "दधातेर्हिः"(पाoसूo7-4-42)"जहतेश्च क्त्वि"(पाoसूo7-4-43)हित्वा। नेह-विधाय। "दो दद्‌घोः"(पाoसूo7-4-46)दत्त्वा। नेह-प्रखन्य, प्रखाय। "जनसनखनां सञ्झलोः"(पाoसूo6-4-42)खात्वा। नेह-प्रखन्य, प्रखाय। इह हि 'ये विभाषा"(पाoसूo 6-4-43)इति वाकल्पः। "द्यातिस्यतिमास्थामित्ति किति"(पाoसूo7-4-40)स्थित्वा। नेह-प्रस्थाय। "अनुनासिकस्य क्विझलोः"(पाoसूo6-4-15)इति दीर्घः, क्रान्त्वा। नेह-प्रक्रम्य। "च्छ्वोः शूठ्'(पाoसूo6-4-19)पृष्ट्वा। द्यूत्वा। नेह-आपृच्छय। प्रदीव्य। इट्-देवित्वा। नेह-प्रदीव्य। वस्तुतस्तु ल्यब्‌ग्रहणं नान्तरङ्गबाधं ज्ञापयितुं, किन्तु विध्यर्थं व्यर्थमेव वा इति निरूपितम्। "अचः परस्मिन्"(पाoसूo1-1-57)इति सूत्रे।

 (पाoसूo2-4-37)

 लुङ्‌सनोर्घस्लृ(पाoसूo2-4-37)॥ अदो घस्लृ स्याल्लुङि सनि च। लृदित्त्वादङ्। अघसत्। जिघत्सति। यद्यपि घसिः प्रकृत्यन्तरमस्ति, तथापि अदेः \`आत्सीत्' \`अदित्सति' इत्यनिष्टं रूपं वारयितुं सूत्रम्।

 अच्युपसङ्ख्यानम्(काoवाo)॥ प्रात्तीति प्रघसः। इदमपि अदेः पचाद्यचि \`अदः' इति रूपं वारयितुम् \`प्रघसः' इत्यस्य प्रकृत्यन्तरेणैव सिद्धेः।

 (पाoसूo2-4-38)

 उञपोश्च(पाoसूo2-4-38)॥ घञि अपि चादेर्घस्लादेशः स्यात्। घासः। प्रघसः। 'उपसर्गेऽदः"(पाoसूo3-3-59)इत्यप्।

 (पाoसूo2-4-39)

 बहुलञ्छन्दसि(पाoसूo2-4-39)॥ अदो बहुलं घस्लादेशः स्याच्छन्दसि। घस्तान्नूनम्। लुङि "मन्त्रे घस"(पाoसूo2-4-70)इत्यादिता च्लेर्लुक्। "बहुलञ्छन्दस्यमाङ्योगे"(पाoसूo6-4-75)इत्यडभावः। सग्धिश्च मे। क्तिनि "घसिभसोर्हलि च"(पाoसूo6-4-100) इत्युपधालोपः। "समानस्य छन्दसि"(पाoसूo6-4-84)इति सभावः। न च भवति-अत्ताम्। प्रकृत्यन्तरेण सिद्धे सूत्रस्य प्रयोजनं मृग्यम्॥

 (पाoसूo2-4-40)

 लिट्यन्यतरस्याम्(पाoसूo2-4-40)॥ अदेर्घस्लृ वास्याल्लिटि। जघास, जक्षतुः, जक्षुः। आद, आदतुः, आदुः। प्रकृत्यन्तरस्यासर्वविषयत्वज्ञापनार्थमिदं सूत्रम्। तेन यत्र लिङ्गं वचनञ्च नास्ति तत्र तस्य प्रयोगो न। तत्र लृदित्करणं लुङि प्रयोगस्य लिङ्गम्। घसिश्च सान्तेष्विति अनुदात्तपाठो वलादावार्द्धधातुके। "सृघस्यदः क्मरच्'(पाoसूo3-2-160)इति वचतं क्मरचि। भूवादौ परस्मैपदिषु पाठाच्छपि परस्मैपदेषु प्रयोगः। अत एवाशीर्लिङि कर्त्तरि नास्य प्रयोग इति माधवादयः।

 (पाoसूo2-4-41)

 वेञो वयिः(पाoसूo2-4-41)॥ वेञो लिटि परे वयिर्वा स्यात्। उवाय, ऊयतुः, ऊयुः। "लिटि वयो यः"(पाoसूo6-1-38)इति निषेधाद्यकारस्य न सम्प्रसारणम्। "वश्चास्यान्यतरस्यां किति"(पाoसूo6-1-39)इति वकारादेशपक्षे ऊवतुः, ऊवुः। वयेरभावे-ववौ, ववतु, ववुः। "वेञः"(पाoसूo6-1-40)इति सम्प्रसारणनिषेधः।

 (पाoसूo2-4-42)

 हनो वध लिङि(पाoसूo2-4-42)॥ हन्तेर्वध इत्यादेशः स्यादार्द्धधातुके लिङि। वध्यात्।

 (पाoसूo2-4-43)

 लुङि च(पाoसूo2-4-43)॥ हनो वधः स्याल्‌लुङि। अवधीत्। वधादेशोऽदन्तः। अल्लोपस्य स्थानिवद्भावात्। 'अतो हलादेर्लघोः"(पाoसूo7-2-7)इति वृद्धिर्न॥

 (पाoसूo2-4-44)

 आत्मनेपदेष्वन्यतरस्याम्(पाoसूo2-4-44)॥ हनो वधः स्याद्वा आत्मनेपदं यो लुङ् तत्परे आर्धधातुके। आवधिष्ट, आवधिषाताम्, आवधिषत। आहत, आहसाताम्, आहसत। "आढो यमहनः'(पाoसूo1-3-28)इत्यात्मनेपदम्। "हनः सिच्"(पाoसूo1-2-14)इति कित्त्वम्। "अनुदात्तोपदेश"(पाoसूo6-4-37)इति नलोपः।

 (पाoसूo2-4-45)

 इणो गा लुङि(पाoसूo2-3-45)॥ इणो गा स्याल्लुङि। अगात्, अगाताम्, अगुः। अगायि भवता।

 इण्वदिक इति वक्तव्यम्(काoवाo)॥ अध्यगात्। न केवलङ्गदेशमात्रस्यातिदेशः, किन्तु सकलकार्यस्य। तेन इणो यण् स्यात्। अधियन्ति। अधीत्य। "एतिस्तुशास्वृ"(पाoसूo3-1-109)इति क्यबिति हरदत्तः। अन्ये तु गादेशस्यैवातिदेशमास्थाय "ससीतयोराघवयोरधीयन्"इति भट्टिप्रयोगं समर्थयन्त इति तृतीये स्फुटीकरिष्यामः।

 (पाoसूo2-4-46)

 णौ गमिरबोधने(पाoसूo2-4-46)॥ अबोधनार्थस्य इणो गमिरादेशः स्याण्णौ॥ गमयति। बोधने तु प्रत्याययति। "इण्वदिकः"(काoवाo)। अधिगमयति।

 (पाoसूo2-4-47)

 सनि च(पाoसूo2-4-47)॥ अबोधनार्थस्य इणो गमिः स्यात्सनि। जिगमिषति। बोधने तु प्रतीषिषति। 'इण्वदिकः"(काoवाo)जिगमिषति।

 (पाoसूo2-4-48)

 इङश्च(पाoसूo2-4-48)॥ इङो गमिः स्यात्सनि। अधिजिगांसते।

 (पाoसूo2-4-49)

 गाङ् लिटि(पाoसूo2-4-49)॥ इङो गाङ् स्याल्लिटि। अधिजगे। वार्त्तिकमते लिटीति परसप्तमी। "द्विर्वचनेऽचि"(पाoसूo1-1-49)इति स्थानिवद्भावस्तु न भवति, ल्लिटीति द्विलकारकनिर्द्देशेन लावस्थायामेव गाङः प्रवृत्तेः। भाष्यमते तु आर्धधातुकीयाः सामान्येन भवन्तीत्यभ्युपगमात्परनिमित्तता नास्तीति प्रागेवोक्तम्। यद्यपि स्थानिवद्भावेन ङित्वात्तङ् सिद्धः, तथापि "गाङ्कुटादि"(पाoसूo1-2-1)सूत्रेऽस्यैव ग्रहणार्थं ङित्करणम्। न हि स्थानिवद्भावेन गाङिति रूपं लभ्यते। "गाकुटादिभ्यः" इति तूच्यमाने "कै गै रै शब्दे"(भ्वाoपo141-142-143)"इणो गा लुङि"(पाoसूo2-4-45)इत्येतयोरपि ग्रहणं स्यात्। ततश्च \`अगासीन्नटः' \`अगासातां ग्रामौ देवदत्तेन' इत्यत्र "घुमास्था"(पाoसूo6-4-66)इतीत्वं स्यात्। "गाङ् गतौ"(भ्याoआo175)इत्यनेन सह सामान्यग्रहणार्थोऽयं ङकार इति तु न भ्रमितव्यम्। \`गाते' इत्यादौ तङं प्रवर्त्य तदीयङकारस्यनिवृत्ताकाङ्क्षतया उल्लिखितप्रज्ञाप्यशरीरात्तु, यत्र सानुबन्धकात्षष्ठी उच्चार्यते तत्राकृतायामेवेत्संज्ञायामादेश इति। सत्यामपि वा तस्यां तत्र स्थानिवद्भावेनानुबन्धकार्यं नेति। प्रयोजनन्तु \`न्दना' \`कारिका' इत्यत्रोगिल्लक्षणङीबभावः। तथाहि \`युवोरनाकौ'(पाoसूo7-1-1)इति सूत्रेऽनुनासिकोकारौ युवू निर्द्दिष्टौ। अन्यता \`भुज्यः शंयुः' इत्यत्रातिव्याप्तेः। तथाच स्थानिवद्भावेनोगित्वात् \`नन्दना' \`कारिका' इत्यत्रेगिल्लक्षणो ङीप् स्यात्। \`नन्दः' \`कारकः' इत्यत्र चोगिल्लक्षणो नुम् स्यात्।

 ननु नुम् स्यादिति सत्यं, ङीप् तु कारिकायामापाद्यताम्। नन्दनायान्तु कथम्?

 ल्युः कर्त्तरीमनिज् भावे को, घोः किः प्रादितोऽन्यतः

 (अoकोo3-5-25)

 इत्यमरेण पुंस्त्वस्योक्तत्वादिति चेत्? न, एतत्सूत्रे "युवोः"(पाoसूo7-1-1)इति सूत्रे च \`नन्दना' इति भाष्योदाहरणवलेन 'ल्युः कर्त्तरि" इत्यमरस्य प्रायिकत्वात्। तथाच श्रीहर्षः प्रायुङ्क्त "विशिष्य सा बीमनरेन्द्रनन्दना" इति। तस्मान् ङीप्नुमोरभावो ज्ञापनफलमिति।

 अत्रोच्यते, "युवोः"(पाoसूo7-1-1)। इत्यत्रानुनासिकयणावेव युवू, न त्वनुनासिकोकारौ। अतो ङीब्‌नुमौ न। तथा \`यजमाना' इत्यत्र टेरेत्वाभावोऽपि न ज्ञापनफलम्। "टित आत्मनेपदानाम्"(पाoसूo3-4-79)इत्यत्र प्रकृतानामेवात्मनेपदानां ग्रहणात्। तङामित्येव वाऽस्तु अन्यान्यपि सम्भावितानि ज्ञापकफलानि प्रत्याख्यातानि भाष्ये। प्रत्युत ज्ञापनाभ्युपगमे बाधकान्यपि सन्ति। तथाहि, \`अचिनवम्' इत्यत्र अमादेशस्य पित्त्वसिद्ध्यर्थं "तस्थस्थमीनाम्" इति वक्तव्यम्। "अणिञोरनार्षयोः"(पाoसूo4-1-78)"त्क्वोल्यप्"(पाoसूoएo7-1-37)इत्यादौ स्थानिनि अनुबन्धस्त्यक्तव्यः। \`वाराह्या' \`प्रकृत्य' इत्यादौ वृद्धिर्गुमप्रतिषेधश्च यथा स्यात्। तदेवं बहुसूत्रभङ्गापत्तेर्नेदं ज्ञापकं सूत्रकृतोऽभिप्रेतं, किन्तु पूर्वोक्तमेव ङित्त्वस्य फलं बोध्यम्।

 (पाoसूo2-4-50)

 विभाषा लुङ्लृङोः(पाoसूo2-4-50)। इङो गाङ् वा स्यात् लुङि लृङि च। "गाङ्कुट"(पाoसूo1-2-1)इति ङित्वम्। "घृमास्था"(पाoसूo6-4-66)इतीत्वम्। अध्यगीष्ट, अध्यगीषाताम्, अध्यगीषत। अध्यैष्ट, अध्यैषाताम्, अध्यैषत। अध्यगीष्यत। अध्यैष्यत॥

 (पाoसूo2-4-51)

 णौ च संश्चङो(पाoसूo2-4-51)॥ गाङ् वा स्यात् सन्परे चङ्परे च णौ। अधिजिगापयिषति। अध्यापिपयिषति। "क्रीङ्जीनां णौ"(पाoसूo6-1-48)इत्यात्वम्। अध्यजीगपत्। अध्यापिपत्।

 (पाoसूo2-4-52)

 अस्तेर्भूः(पाoसूo2-4-53)॥ अस्तेर्भूरादेशः स्यादार्धधातुके। भविता। भवितुम्। भवतिनैवाभिमते रूपे सिद्धेऽस्तेः \`असिता' इत्यादिनिवृत्तये योगारम्भः। कथन्तर्हि \`ईहामास' इत्यादि? अत्राहुः, अनुप्रयोगसामर्थ्यादस्तेर्भूभावो नेति। अन्यथा "क्रस् चानुप्रयुज्यते" इति "कृभ्वनुप्र" इति वा ब्रूयादिति तदाशयः। अथ कथं "तेनाऽऽस लोकः पितृमान्विनेत्रा" "प्रादुरास बहुलक्षयाच्छविः" इत्यादि? उच्यते, तिङन्तप्रतिरूपकमव्ययमिदमासेति। यद्वा, "अस गतिदीप्त्यादानेषु"(भ्याoउo886)इति भ्वादेः स्वरितेतो रूपमिदम्। भूभावास्तु नास्य शङ्क्यः, अस्तेरिति लुका निर्द्देशात्॥

 (पाoसूo2-4-53)

 ब्रुवो वचिः(पाoसूद2-4-53)॥ ब्रुवो वचिरादेशः स्यादार्धधातुके। 'वच परिभाषणे"(अoसूo1063)इत्यनेन सिद्धे ब्रुवोऽनिष्टप्रयोगवारणार्थं सूत्रम्, क्रियाफलस्य कर्तृगामितायां स्थानिवद्भावेनात्मनेपदार्थञ्च। \`शास्त्रार्थं वक्ष्यते मुनिः'।

 (पाoसूo2-4-54)

 चक्षिङः ख्याञ्(पाoसूo2-4-54)॥ आर्धधातुके विवक्षिते। तृजादौ \`चक्षिता' इत्यादिनिवृत्तये सूत्रम्, कर्त्रभिप्राये फले आत्नेपदार्थञ्च। मुनिर्वेदं व्याख्यास्यते। \`आख्याता' इत्यादि तु "ख्या प्रकथने"(अoपाo1060)इत्यनेनापि सिद्धम्। अत्र वार्तिकानि-

 चक्षिङः ख्याञ्‌क्‌शाञौ(काoवाo)। आक्शाता।

 खशादिर्वा(काoवाo)।

 असिद्धे शस्य यवचनं विभाषा(काoवाo)। अस्यार्थः। खकारशकारादिरादेशोऽनेन विधेयः असिद्धकाण्डे तु णत्वप्रकरणानन्तरं "ख्‌शाञः शस्य यो वा" इति वचनं कर्तव्यम्। तथाच चर्त्वे यत्वं सिद्धमिति खर्परत्वाभावेन "खरि च"(पाoसूo8-4-55)इत्यस्याप्रवृत्तेर्यत्वपक्षे \`आख्याता' इति सिद्धम्। यत्वाभावपक्षे तु चर्त्वेन \`आक्‌शाता' इति रूपम्।

 प्रयोजनं सौप्रख्ये वुञ्‌विधिः(काoवाo)॥ सुप्रचष्टे सुप्रख्यः। "आतश्चोपसर्गे"(पाoसूo3-1-136)इति कः। तस्य भावः सौप्रख्यम्। ष्यञ्। 'योपधाद्‌गुरूपोत्तमात्"(पाoसूo5-1-132)इति वुञ्‌ तु न भवति, यत्वस्यासिद्धत्वादित्यर्थः। तथा सुप्रख्येन निर्वृत्तो देशः सौप्रख्यः। तत्र भवः सौप्रख्यीयः "वृद्धाच्छः"(पाoसूo4-2-114)न तु "धन्वयोपधात्"(पाoसूo4-2-121)इति वुञ्।

 प्रयोजनान्तरमाह-निष्ठानत्वमाख्याते॥ (काoवाo) \`आख्याते' इत्यत्र "संयोगादेरातो धातो र्यण्वतः"(पाoसूo8-2-43)इति न भवति, यत्वस्यासिद्ध्या यण्वत्ताविरहात्। एवञ्च "न ध्याख्या'(पाoसूo8-2-57)इति सूत्रे ख्याग्रहणं न कर्त्तव्यं भवति।

 रिविधिः पुङ्ख्यानम्(काoवाo)॥ यत्वस्यासिद्धतयाऽम्‌परत्वाभावात् "पुमः खयि"(पाoसूo8-3-6) इति रुत्वं नेत्यर्थः।

 मत्वं पर्याख्यानम्(काoवाo)॥ यत्वस्यासिद्धतया शकारेणाऽनटाव्यवायात् "कृत्यचः"(पाoसूo8-4-29)इति णत्वं नेत्यर्थः।

 सस्थानत्वं नमःख्यात्रे(काoवाo)॥ "शर्परे विसर्जनीयः"(पाoसूo8-3-35)इति यिसर्गः सिध्यतीत्यर्थः। \`सस्थान' इति जिह्वामूलीयस्य प्राचां संज्ञा। सस्थानत्वं त्विह नेति योज्यम्, मत्वादीनामप्यभावस्यैव प्रक्रान्तत्वात्। तस्माद् वुञ्नत्वरुत्वणत्वानि सस्थानश्चेति पञ्चकं प्राप्तं वारयितुं शस्य यत्वं कृतमिति स्थितम्।

 स्यादेतत्, "ख्या प्रकथने"(अoपo1060)इति धातुमादाय वुञादिपञ्चकं दुर्वारम्। सत्यम्, सोऽपि खशादिः। यत्तु \`अविधिरप्युभयसाधारणे बोध्य' इति हरदत्तमाधवादयः, कैयटस्तु नैतन्मेने। भाष्ये ख्याधातोः खशादित्वानुक्तेः, चक्षिडः, ख्याञादेशमेवोपक्रम्य यत्वविधानात्। "न ध्याख्या"(पाoसूo8-2-57)इति सूत्रे ख्याग्रहणन्तु कर्तव्यमेव \`व्याख्यातः' इत्यत्र नत्वाभावाय। क्याञदेशस्तु लाक्षणिकत्वात्तत्र न गृह्यत इति, यत्वस्यासिद्धत्वात्प्रप्तिरेव नास्तीति च बोधयितुं प्राङ् नत्वग्रहणम्। णत्वं तु "लुब्योगाप्रख्यानात्"(पाoसूo1-2-54)इति निपातनान्न भवति। वुञ्रुत्वसस्थानत्वानि तु ख्यातौ स्युरेव। ख्याञादेशे तु नेति तत्र रूपद्वयं बोध्यम्। अस्मिन्मते आदेशे प्रख्यानादिति प्रयोगोपपत्तेः कथं निपातनमुपन्यस्तमिति चिन्त्यम्। वुञादाविव णत्वांशेऽपि रूपद्वये इष्टापत्तिः, अनिष्टत्वे वाऽनभिदानात्कृत्यल्युटोबहुलग्रहणाच्च तत्र ल्युडेव नेति न्याय्यः पन्थाः।

 परमार्थस्तु ख्याधातुः सार्वधातुकमात्रविषयः। "सस्थानत्वं नमः ख्यात्रे"(काoवाo)इति वार्त्तिकं तद्भाष्यं चेह प्रमाणम्, आर्धधातुकेऽपि तत्प्रयोगे उक्तप्रयोजनासङ्गतेः। एवं "णत्वं पर्याख्यानम्"(काoवाo)इत्यपि। तथा च "न ध्याख्या"(पाoसूo8-5-7)इति सूत्रे ख्याग्रहणं न कर्तव्यमेव। माधवहरदत्ताद्युत्प्रेक्षा तु गौरवग्रस्ता उपक्रमादिविरुद्धा। सार्वधातुकेऽपि क्शाप्रयोगे प्राप्तेऽनभिधानमात्रालम्बना चेत्यवधेयम्।

 वर्जने प्रतिषेधः(काoवाo)॥ दुर्जनाः सञ्चक्ष्याः, वर्जनीया इत्यर्थः।

 असनयोश्च(काoवाo)॥ नृचक्षा रक्षः। छान्दसो वर्मविकारः। भाषायान्तु \`नृचक्षो रक्षः' इति भवतीति कैयटहरदत्तौ। माधवस्तु "हे अग्ने नृचक्षाः मनुष्याणां द्रष्टा त्वं रक्षः परिपश्य" इति वेदभाष्ये व्याख्यत्। विचक्षणः। "अनुदात्तेतश्च हलादेः"(पाoसूo3-2-149)इति युच्। अत एवान्तोदात्तः पठ्यते-\`विचक्षणः प्रथयन्' इति। \`यत्रामृतस्य चक्षणम्' इत्यादौ तु ल्युट्। अत एव लित्स्वरेणाद्युदात्तता। कथं तर्हि-\`पुंख्यानं' \`पर्यांख्यानम्' इति प्रागुदाहृतमिति चत्? वक्ष्यमाणबाहुलकादित्यवेहि।

 बहुलन्तण्यन्नवधकगात्रविचक्षणाजिराद्यर्थम्(काoवाo)। सर्वप्रकरणापेक्षमेतत्। तणिति संज्ञाछन्दसोर्ग्रहणम्। तत्र अन्नशब्दे जग्ध्यभावः। "अन्नाण्णः"(पाoसूo4-4-85)इति निपातनाद्वा सिद्धम्। \`वधकः' इति। ण्वुलि वधादेशः। अल्लोपस्य स्थानिवत्त्वाद्वृद्ध्यभावः। "क्वुन् शिल्पिसंज्ञयोः")(उoसूo200)इत्यधिकारे "हनो वध च"(उoसूo2-4)इत्युणादिसूत्रेण गतार्थतत्। गात्रमिति। इणः औणादिके ष्ट्रनि गादेशः। गाङ्धातुना वा सिद्धम्। अजिरमिति। वीभावो न। "लजिरशिशिर"(उoसूo56)इति निपातनात् सिद्धम्।

 (पाoसूo2-4-56)

 अजेर्व्यघञपोः(पाoसूo2-4-56)॥ अजेर्घातोर्वी इत्यादेशः स्यादार्द्धधातुके घञमपञ्च वर्जयित्वा। प्रवपणीयः। प्रवापकः। अघञपोः किम्? समाजः। उदाजः। समजः। उदजः। "समुदोरजः पशुषु"(पाoसूo3-3-69)इत्यप्। दीर्घव्याख्यानं किमर्थम्? संवीतिः।

 घञपोः प्रतिषेधे क्यप उपसङ्ख्यानम्। (काoवाo)॥ प्राजिता, प्रवेता। प्राजनं, प्रवयणम्। एवञ्च नार्थो घञपोः प्रतिषेधेन, नापि क्यप उपसङ्ख्यानेन, नापि "वा यौ"(पाoसूo2-4-57)इति सूत्रेण। तस्मात्-अर्जेर्वी वेति घञपोः क्यपि चायं न सम्मतः।

 वलादौ यौ च वाऽन्यत्र नित्यमित्येष निर्णयः(काoवाo)॥

 आर्धधातुके इत्यस्य विषयसप्तमित्वात् प्रागेव प्रत्ययोत्पत्तेर्वीभावे हलादित्वाद्यङ्। चेवीयते। नात्र यङ्‌लुगस्ति यतो लुका यङ आर्धधातुकस्य विषयत्वापहारान्नार्द्धधातुक्रव्यक्त्यभिव्यक्तिरिति वीभावस्य नैव प्रसङ्गः। उक्तञ्च "न लुमताऽङ्गस्य"(पाoसूo1-1-63)इति सूत्रे कैयटेन-लुको यङो विषयत्वापहाराद्विषयसप्तम्याश्रयणेऽप्यसिद्धिरिति।

 (पाoसूo2-4-57)

 वा यौ(पाoसूo2-4-57)॥ अजेर्वी वा स्यात् यौ। प्रवयणम्। प्राजनम्। इदञ्च पूर्वसूत्रे एव प्रत्याख्यातम्।

 ॥ आर्द्धधातुकाधिकारः समाप्तः ॥

 (पाoसूo2-4-58)

 ण्यक्षत्रियार्षञितो यूनि लुगणिञोः(पाoसूo2-4-58)॥ क्षत्रियशब्दः क्षत्रियगोत्रपरः। ऋषेरपत्यमार्षम्। "इतश्चानिञः"(पाoसूo4-1-122)इति ढकि प्राप्ते शिवादिपाठादण्। ढगपीत्यते, \`आर्षेयं वृणीते' इति दर्शनात्। तस्माच्छुभ्रादिष्वपि पठनीयः। ण्यप्रत्ययान्तात् क्षत्रियगोत्रापत्य प्रत्ययान्तादृष्यभिधायिनो। गोत्रप्रत्ययान्तात् ञितश्च परयोः युवाभिधायिनोरणिञोर्लुक् स्यात्। "कुर्वादिभ्यो ण्यः"(पाoसूo4-1-151)। तस्माद्यूनि इञ्। तस्य लुक्। कौरव्यः पिता, कौरव्यः पुत्रः। न नु कौरव्यशब्दस्तिकादिषु पठ्यते। ततः \`कौरव्यायणिः' इति हि फिञा भाव्यमिति चेत्? न, तत्र हि "कुरुनादिब्यो ण्यः"(पाoसूo4-1-172)इत्यनेन विहितस्य क्षत्रियगोत्रस्य ग्रहणम्। इदन्तु ब्राह्मणगोत्रम्। "ऋष्यन्धकवृष्णिकुरुभ्यश्च"(पाoसूo4-1-114)इत्यण्। तस्माद्यूनि इञ्। तस्य लुक्। श्वाफल्कः पिता, श्वाफल्कः वुत्रः। क्षत्रियवसिष्ठादृष्यण् तत इञ्। तस्य लुक्। वासिष्ठः पिता, वासिष्ठः पुत्रः। आर्षः बिदाद्यञ् तस्माद्यूनीञ्। तस्य लुक्। बैदः पिता, बैदः पुत्रः। तैकायनिः पिता, तैकायनिः पुत्रः। कुत्सातः सौवीरगोत्राद्वाऽन्यत्रेदम्। अन्यथा "फेश्छच"(पाoसूo4-1-149)इति छप्रसङ्गात्। यमुन्दश्चेत्यादिपरिगणनस्य। भाष्यविरुद्धत्वात्। एभ्यः किम्? "शिवादिभ्योऽण्"(पाoसूo4-1-112)। ततो यूनि इञ्। कौहडः पिता, कौहढिः पुत्रः। यूनि किम्? वामरथ्यस्य छात्राः वामरथाः। 'कुर्वादिभ्यो ण्यः"(पाoसूo4-2-111)इति शौषिकोऽण्। वामरथस्य कण्वादिवत्स्वरवर्जमिति कुर्वादिषु पाठात्। अत्र शैषिकस्याणो न लुक्। अणिञोः किम्? दाक्षेरपत्यं युवा दाक्षायणः।

 अब्राह्मणगोत्रमात्राद्युवप्रत्ययस्योपसङ्ख्यानम्(काoवाo)॥ मात्रशब्दः कार्त्स्न्ये। क्षत्रियादिजातिं विनापि अब्राह्मणत्वमात्रेण ततः परस्य अणिञ्भ्यां भिन्नस्यापि लुगित्यर्थः। मण्डिजङ्‌घकर्णखरकौ वैश्यौ, ताभ्यामतदञ् तदन्तात्फको लुक्। माण्जिजङ्घिः पिता पुत्रश्च। एवं कार्णखरकिः॥

 (पाoसूo2-4-59)

 ऐलादिभ्यश्च(पाoसूo2-4-59)॥ एभ्यो युबप्रत्ययस्य लुक् स्यात्। "पीलाया वा"(पाoसूo4-1-118)इत्यण्। तस्मात् "अणो द्वयचः"(पाoसूo4-1-156)इति फिञ् तस्य लुक्। पैलः पिता पुत्रश्च। आकृतिगणोऽयम्।

 तद्राजाच्चाणः(गoसूo)॥ इत्यन्तर्गणसूत्रम्। तद्राजसंज्ञकादणः परस्य युवप्रत्ययस्य लुक् स्यात्। "द्व्यञ्मगध"(पाoसूo4-1-170)इत्यण्णन्तादाह्गशब्दात्। "अणो द्व्यचः"(पाoसूo4-1-156)इति फिञो लुक्। आङ्गः पिता पुत्रश्च।

 (पाoसूo2-4-60)

 इञः प्राचाम्(पाoसूo2-4-60)॥ गोत्रे य इञ् तदन्ताद्युवप्रत्ययस्य लुक् स्यात्तच्चेद्गोत्रं प्राचां भवति। इह "प्राचामवृद्धात्"(पाoसूo4-1-160)इत्यादिवत्प्राग्ग्रहणं विकल्पार्थं नेत्यत्र व्याख्यानं शरणम् पन्नं प्राप्तम् अगारं येन स पन्नागारः। तत इञ् "यञिञोश्च"(पाoसूo4-1-101) इति फक्। पान्नागारिः पिता पुत्रश्च। मन्थरा मन्दीभूता एषणा यस्य स मन्थरैषणः। मन्थरैषणिः पिता पुत्रश्च। प्राचां किम्? दाक्षिः पिता, दाक्षायणः पुत्रः।

 (पाoसूo2-4-61)

 न तौल्वलिभ्यः(पाoसूo2-4-61)॥ तौल्वल्यादिभ्यः परस्य युवप्रत्ययस्य लुक् न स्यात्। पूर्वेण प्राप्तो निषिध्यते। तुल उपमाने(चुoपo66)। औणादिको वलच्। तुल्वलः। तत इञि फक्-तौल्वलिः। पिता, तौल्वलायनः पुत्रः। तौल्वलि। तैल्वलि। धारयतिपारयतिभ्यो नन्द्यादित्वाल्ल्युः, तत इञ्-धारणि। पारणि। दैवलिपि। दैवमित्रि। दैवयज्ञि। देवा मित्रमस्य, देवेभ्यो यज्ञोऽस्येति विग्रहः। प्राणेहति। चापट्‌कि। आनराहनि। श्वाफल्कि। आनुमति। आहिसि। आसुरि आयुधि। नैमिषि। आसिबन्धकि। वैकि। पौष्कि। पुष्करे सीदतीति पुष्करसत्, अनुहरतीत्यनुहरत् बाह्वादी अनुशतिकादी च-पौष्करसादि। आनुहरति। पुष पुष्टौ(भ्वाoपo700)यत्। पुष्यः पौष्यि। वैरकि। वैहति। विलक्षणौ कर्णावस्य विकर्णः-वैकर्णि। कामलि। करेणुं पालयतीति करेणुपाल-कारेणुपालि॥

 ॥ इति श्रीशब्दकौस्तुभे द्वितीयस्याध्यायस्य चतुर्थे पादे प्रथमान्हिकम् ॥













 ॥ चतुर्थे पादे द्वितीयमान्हिकम् ॥

 (पाoसूo2-4-62)

 तद्राजस्य बहुषु तेनैवास्त्रियाम्। (पाoसूo2-4-62)॥ बहुष्वर्थेषु विद्यमानस्य तद्राजस्य लुक् स्यात्तेनैव लुग्भाग्जातीयेनैव कृते चेद्वहुत्वं, न तु स्त्रियाम्। अङ्गाः। वङ्गाः। सुह्याः। पुण्ड्राः। मगधाः। "ते तद्राजाः"(पाoसूo4-1-174)इत्यञादीनामिह संज्ञा। लोहध्वजाः। व्रीहिमताः। इह तु "ञ्यादयस्तद्राजाः"(पाoसूo5-3-119)इति। तद्राजस्येति किम्? औपगवाः। राघवाः। यादवाः। कथन्तर्हि "रघूमामन्वयं वक्ष्ये" इति "निरुध्यमाना यदुभिः कथंचित्" इति च?

 उच्यते, रघ्वपत्ये रघुशब्दो लक्षमया वर्तते। एतच्च "बह्वच इञः"(पाoसूo2-4-66)इति सूत्रे पदमञ्जर्यां स्पष्टम्। नन्वेवं "परश्च"(पाoसूo3-1-2)इति सूत्रे \`बभ्रुर्मण्डुर्लमक' इत्यादीनामपशब्दत्वपरं भाष्यं विरुध्येतेति चेत्? न, भाष्यस्य शक्तिभ्रमप्रयुक्तपरत्वात्। इष्येते हि गोणीशब्दस्य गोणीसादृश्यशक्तिभ्रमाभ्यां गवि प्रयुक्तस्य साधुत्वासाधुत्वे। एतेन-

 सोऽयमित्यभिसम्बन्धात्तद्धितेन विना यदि।

 बभ्वादयः प्रयुज्येरन्नपत्यनियमो भवेत्॥

 इति हरिश्लोकोऽपि व्याख्यातः। बहुषु किम्? आङ्गः। वाङ्गः। तेनैव किम्? आङ्गदेवदत्तयज्ञदत्ताः। यद्यपीह बहुत्वमाङ्गेऽप्यन्वेति तथापि नेदं लुग्भाजोऽर्थ एव विश्रान्तम्, देवदत्तादिगतत्वात्। नन्वेवं "भार्गवश्च वात्स्यश्च आग्रायणश्च भृगुवत्साग्रायणाः" इत्यत्र लुङ् न स्यात्, उत्तरसूत्रेष्वपि तेनैवेत्यधिकारात्। आग्रायणे च नडादिफको लुगभावात्?

 सत्यम्, तेनैवेत्यस्य तज्जादीयेनेति व्याख्यातत्वाददोषः। अपत्यतयेह साजात्यात्। यद्येवं \`गार्ग्यश्च काश्यपश्च गालवश्च' इत्यत्र गालवे ऋष्यणो लुगभावेऽपि अपत्यतया साजात्याद्यञञोर्लुक्प्रसङ्गः।

 अत्राहुः, लोप्यलोपिभिरपत्यप्रत्ययैः कृते बहुत्वे विकल्पः। "भृगुवत्साग्रायणेषु" "अगार्ग्यकाश्यपगालवानाम्" इत्युमयथापि सूत्रनिर्द्देशात्। अस्त्रियां किम्? आङग्यः स्त्रियः।

 स्यादेतत्, आङ्गस्यापत्यानि बहूनि-"अणो द्व्यचः"(पाoसूo4-1-156)इति फिञ्। तस्य "तद्राजाच्चाणः" इति गणसूत्रेण "अब्राह्मणगोत्रमात्रात्"(काoवाo)इति वार्त्तिकेन वा लुक्। अङ्गाः। बैदस्यापत्यानि बहूनि-"अत इञ्"(पाoसूo4-1-95)। "ण्यक्षत्रिय"(पाoसूo2-4-58)इति लुक्। बिदाः। अत्र यूनि बहुत्वान्वयेऽपि गोत्रस्य तद्राजवाच्यस्यैक्याल्लुङ् न स्यात्। किञ्च बिदानामपत्यं माणवकः बैदः, बैदौ। अत्र युवबहुत्वाभावेऽपि गोत्रबहुत्वादतिव्याप्तिः।

 सत्यम्, "गोत्रस्य बहुषु लोपिनो बहुवचनान्तस्य प्रवृत्तौ द्व्येकयोरलुक्" "एकवचनद्विवचनान्तस्य प्रवृत्तौ बहुषु लोपो यूनि" इति वार्त्तिकद्वयेन सिद्धम्।

 यद्वा, अव्याप्त्युद्धारः सूत्रेणापि सुकरः। तथाहि, तद्राजान्तं यद्वहुष्विति व्याख्यास्यामः। न चैव प्रतिकृतिबहुत्वेऽतिप्रसङ्गः, तेनैवेत्यस्य \`लोपिप्रत्ययार्थजातीयेन' इत्यर्थात्। गोत्रयूनोरपत्यतया सजातीयत्वेऽपि प्रतिकृतेर्विजातीयत्वात्। नापि \`बैदौ' इत्यत्रातिव्याप्तिः। "गोत्रेऽलुगचि"(पाoसूo4-1-89)इति सूत्रेण इञि विवक्षित एवालुक्‌प्रवृत्तेः। न च यून्युपसङ्‌क्रमानन्तरं पुनर्युवबहुत्व इव तद्रद्वित्वैकत्वस्थले लुकः प्राप्तिरस्ति युवबहुत्वे तु पुनर्लुक्। न च पुनरलुक् शङ्क्यः, "समर्थानां प्रथमात्'(पाoसूo4-1-82)इत्यधिकारात्। विभक्तिविपरिणामेन हि गोत्रप्रत्ययस्य प्रथमस्य अलुगित्यर्थः। प्राथम्यं च अर्थान्तरेऽनुपसङ्‌क्रान्तत्वम्। अथ एव \`आत्रिभरद्वाजिका' इति सिद्ध्यति। अत्रेरपत्यानि "इतश्चानिञः"(पाoसूo4-1-122)इति ढक्। भरद्वाजस्यापत्यानि बिदाद्यञ्। तत उभयत्र युवबहुत्वे "अत इञ्"(पाoसूo4-1-95)तस्य "ण्यक्षत्रिय"(पाoसूo2-4-58)इति लुक्। ढको "अत्रिभृगु"(पाoसूo2-4-65)इति, अञो "यञञोश्च"(पाoसूo2-4-64)इति। ततो अत्रिभरद्वाजानां मैथुनिकेति द्वन्द्वाद् वुन्, तस्याकादेशः। यदि द्वितीयमर्थमुपसंक्रान्तस्यापि अलुक् स्यात्तदा इहाप्यञः स स्यात्। गोपवनादिगणे गर्गभार्गाविकाग्रहणं चेह ज्ञापकम्। गर्गशब्दाद्यञ्, तस्य लुक्। भृगुशब्दादृष्यण्, तदन्ताद्यूनि "अत इञ्"(पाoसूo4-1-95), तस्य लुक्। गर्गभृगूणां मैथुनिकेति वुन्। अत्रात्रिभृग्विति प्राप्तलुकं निषेद्‌धुं हि गोपवनादिषु पाठः। स च द्वितीयार्थोपसङ्क्रमेऽप्यलुगिति पक्षे व्यर्थः स्यात्।

 इदं त्ववधेयम्, आङ्गी च वाङ्गश्च सौह्मश्चेति द्वन्द्वे आङ्गीशब्देन स्त्रीत्वयुक्तानामर्थानामभिधानात्तदणो लुक् न भवति। अन्यस्य तु स्यादेव। आङ्गीवङ्गसुह्मा इति। इह भाष्ये तेनैवेति प्रत्याख्यातम्। अतो गार्ग्यश्च चैत्रश्च मैत्रश्चेत्यत्रापि लुग्भवतीति प्रतीयते, तज्जातीयत्वस्यानुक्तेश्च। तथापि सूत्रसेषे "अथ यो लोप्यलोपिनां समास" इति भाष्यं व्याचक्षाणेन कैयटेन तेनैवेति वचनादलोपिसान्निदिकृतं बहुत्वमिति माकारि लुगित्युक्त्या तेनैवेत्यंशस्य भाष्याब्युपगतत्वं लभ्यते। अत एवाञन्तं यद्बहुष्विति पक्षे "काश्यपस्य प्रतिकृतयो बव्ह्यः काश्यपाः" इत्यत्रापत्यबहुत्वाभावान्मा भूत्। आङ्गस्य प्रतिकृतयो बव्ह्य इत्यत्र तु स्यादेव। इह गोत्रग्रहणाबावादित्याशङ्क्य तेनैव ग्रहमबलेन समाहितं हरदत्तेनेति ध्येयम्। ननु \`आङ्गश्च'इत्यादिविग्रहे भाष्यादिसम्मतोऽपि लुक् दुरुपपादः, तद्राजान्तस्य बहुष्ववृत्तेरिति चेत्? न, अजहत्स्वार्थायांबहुषु वृत्तेः स्पष्टत्वात्। कथं तर्हि "सेयं दुःखा च" इत्यादि प्रागुक्तमिति चेत्? द्विवचनबहुवचनान्तैर्विग्रहो नेत्याशयेनेति गृहाण। तथाहि, लौकिके विग्रहवाक्ये स्वार्थमात्रवृत्तिता स्पष्टा। प्रक्रियावाक्येऽपि वृत्तिप्रवेशात्प्राक् प्रवृत्तमेकवचनं दुर्वारमेव। राजपुरुषादौ षष्ठ्यादिवत्। अथ कथं--

 कौरव्याः पशवः क्रियापरिभवक्लेशोपशान्तिः फलम्।

 इति वेणीसंवरणम्?

 उच्यते, "कुरुनादिभ्यो ण्यः"(पाoसूo4-1-172)इति कौरव्यशब्दं व्युन्पाद्य "तत्र साधुः'(पाoसूo4-4-89)इति यत् कार्यः। एतेन "तस्यामेव रघोः पाण्ड्याः"(रoवंo4)इति व्याख्यातम्। "वृद्धेत्कोसल"(पाoसूo4-1-171)इत्यत्र "पाण्डोर्ड्यण्"(काoवाo)इत्युपसङ्ख्यानात् ड्यणस्तद्राजत्वेऽपि \`पाण्ड्ये साधवः पाण्ड्याः' इति यत्प्रत्ययानतत्वेन साधुत्वनिर्वाहात्।

 (पाoसूo2-4-63)

 यस्कादिभ्यो गोत्रे(पाoसूo2-4-63)। एभ्यः परस्य गोत्रप्रत्ययस्य लुक् स्यात्। बहुषु तेनैवास्त्रियामित्यनुवर्तते। "गोत्रे कुञ्जादिभ्यश्चफञ्"(पाoसूo4-1-98)इतिगोत्रप्रत्ययप्रकरणं, ततोऽन्यत्र लौकिकस्य गोत्रस्य ग्रहणम्। अपत्याधिकारे तु गोत्रग्रहणसामर्थ्यादेव पारिभाषिकस्य ग्रहणम्। यद्यपि कृत्रिमस्यैवाऽन्यत्र ग्रहणं प्राप्तं तथापि लौकिकस्य ज्ञापकं वक्ष्यते। तेनान्तरापत्येऽपि लुक्। यस्काः। लह्याः। बहुष्विति किम्? यास्कः। लाह्यः। स्त्रियां तु यास्काः स्त्रियः। गोत्रे इति किम्। यास्काः छात्राः। यस्क, लह्य, द्रुह्य, अयःस्थूण, तृणकर्ण, एते पञ्च शिवादिषु पठ्यन्ते। ततः परेभ्यः षड्भ्य इञ्। सदामत्त, कम्बल-1--1.\`हार' इति कौमुद्याम्।-भार, अ-2--2.\`बहिर्योग' \`कर्णाढक' इति कौमुद्याम्।-हिर्योग, कर्णाटक, पिण्डीजङ्घ, बकसक्थ। ततः परेभ्यश्चतुर्भ्यः "शुभ्रादिभ्यश्च"(पाoसूo4-1-123)इति ढक्-3--3.\`विश्रि' इति कौमुद्याम्।-बिस्ति, कुद्रि, अजवस्ति, मित्रयु। ततः परेभ्यो द्वादशभ्य इञ्। रक्षोमुख, जङ्घारथ, म-4.-4.\`मथक' इति कौमुद्याम्।-न्यक, उत्कास, कटुक, पुष्करसत्,-5--5.\`विषपुट' इति कौमुद्याम्।-विषपत्, उपरिमेखल, क्रोष्टुमान, क्रोष्टुपाद, क्रोष्टुमाय, शीर्षमाय। नन्विह पुष्करसदः पाठो व्यर्थः। स हि बाव्हादित्वादिञन्तः। "बव्हच इञ प्राच्यभरतेषु"(पाoसूo2-4-66)इत्येव सिद्धम्। न चायं प्राच्यो नेति भ्रमितव्यम्, तौल्वल्यादिष्वेतत्पाठस्य वौयर्थ्यापत्तेः। तस्य हि "इञः प्राचाम्"(पाoसूo2-4-60)इति प्राप्तस्य लुकः प्रतिषेधः फलम्।

 अत्राहुः, "न गोपवनादिभ्यः"(पाoसूo2-4-67)इति प्रतिषेधं बाधितुमिहास्य पाठः। गोपवनादिगणे हि तौल्वल्यादय इति कैश्चित्पठ्यत एव। यैर्न पठ्यते तैरप्यत एव ज्ञापनात् तौल्वल्यादिप्रकृतिभागानां तुल्वलादीनां गोपवनाद्यन्तर्भावोनुमेय इति। -6--6.\`खलप यदक वर्षुक भलन्दन भडिल भण्डिल भडित भण्डित' इति कौमुद्याम्।-खरपद, अस्य नडादित्वात्फक्। पदक। क्रमक। आभ्यामतइञ्। भलन्दत। अस्माच्छिवाद्यम्। भडिल। भडिक। भडिव। भण्डित। एभ्यश्चतुर्भ्यः "अश्वादिभ्यः फञ्"(पाoसूo4-1-110)

 (पाoसूo2-4-64)

 यञञोश्च(पाoसूo2-4-64)। गोत्रे यौ यञञौ तदन्तं यद्वहुषु तदवयवयोर्यञञोर्लुक् स्यान्न तु स्त्रियाम्। गर्गाः। वत्साः। बिदाः। उर्वाः। स्त्रियां तु गार्ग्यः स्त्रियः गोत्रे किम्? "द्वीपादनुसमुद्रं यञ्"(पाoसूo4-3-10)द्वैप्याः। "उत्सादिश्योऽञ्"(पाoसूo4-1-16)औत्साः। अथ कथं-\`पौत्राः' बिदाद्यञन्तत्वात्?

 उच्यते, अपत्याधिकारादन्यत्र लौकिकं गोत्रन्तच्चेऽह प्रवराध्यायप्रसिद्धम्। न च पौत्रादिस्तथा। इदं च "स्त्रीपुंसाभ्याम्'(पाoसूo4-1-87)इति सूत्रे कैयटेन स्फुटीकृतम्।

 यञादीनामेकद्वयोर्वा तत्पुरुषे षष्ठ्या उपसंख्यानम्(काoवाo)। एकद्वयोरिति भावप्रधानो निर्द्देशः। गार्ग्यस्य गार्ग्ययोर्वा कुलं गर्गकुलं, गार्ग्यकुलं वा। यञादीनां किम्? आङ्गकुलम्। एकद्वयोः किम्? गर्गाणां कुलं गर्गकुलम्। तत्पुरुषे किम्? गार्ग्यस्य समीपमुपगार्ग्यम्। षष्ठ्याः किम्? परमगार्ग्यः।

 (पाoसूo2-4-65)

 अत्रिभृगुकुत्सवसिष्ठगोतमाङ्गिरोभ्यस्च(पाoसूo2-4-65)॥ एभ्यो गोत्रप्रत्ययस्य लुक् स्यात् बहुत्वे। अत्रिशब्दात् "इतश्चानिञः"(पाoसूo4-1-122)इति ढक्। इतरेभ्य ऋष्यण्। अत्रयः भृगव इत्यादि।

 (पाoसूo2-4-66)

 बव्हच इञः प्राच्यभरतेषु(पाoसूo2-4-66)॥ बव्हचः परो य इञ् प्राच्यगोत्रे भरतगोत्रेच वर्त्तमानस्तस्य लुक् स्यात्। पन्नागाराः। मन्थरैषणा-। भरतापत्ये तु युधिष्ठिराः। अर्जुनाः। युधिष्ठिरार्जुनशब्दाभ्यां कुर्वादिण्यापवादो बाव्हादिलक्षम इञ्। भरतापत्ये अभेदोपचाराद्भरतशब्दः। ते च भरताः प्राच्या एव। द्वन्द्वस्तु गोबलीवर्द्दन्यायेन। सामान्यविशेषवाचिनोर्वाचनिकद्वन्द्वनिषेधो यद्यप्युक्तस्तथापि तस्यानित्यता अनेनैव ज्ञाप्यते। तत्फलं तूक्तमेव। प्राग्‌ग्रहणेनैव सिद्धे भारतानां पृथगुपादानमन्यत्र प्राग्‌ग्रहणे एषां ग्रहणं नेति ज्ञापनार्थम्। तेन "इञः प्राचाम्"(पाoसाo2-4-60)इति लुक् भरतयुवप्रत्ययस्य न भवति। आर्जुनिः पिता, आर्जुनायनः पुत्रः।

 (पाoसूo2-4-67)

 न गोपवनादिभ्यः(पाoसूo2-4-67)॥ एभ्यो गोत्रप्रत्ययस्य लुक् न स्यात्। बिदाद्यन्तर्गणोऽयम्। स च हरितात्प्रागेव। तथा च वार्तिकम्-गोपवनादिप्रतिषेधः प्राग्घरितादिभ्यः(काoवाo)इति। आगणान्ताद्ग्रहणे प्राप्ते हरितात्प्राक् वृत्करणं कर्त्तव्यमिति भावः। गौपवनाः। शैग्रवाः। नेह-हरिताः।

 (पाoसूo2-4-68)

 तिककितवादिभ्यो द्वन्द्वे(पाoसूo2-4-68)॥ एभ्यो गोत्रप्रत्ययस्य बहुषु लुक् स्याद् द्वन्द्वे। यद्यपि द्वन्द्वरूपाण्येव गणे पठ्यन्ते तिकादीनि पूर्वपदानि कितवादिन्युत्तरपदानि, तथापि "तिकादिभ्यः"(पाoसूo4-1-154)इत्युक्तेः पूर्वपदेष्वेव लुगाशङ्‌क्येत। इष्यते तूत्तरपदेष्वपि। अतः \`तिककितवादिभ्यः' इत्युक्तम्। तैकायनश्च कैतवायनयश्च "तिकादिभ्यः फिञ्"(पाoसूo4-1-154)। तस्य लुक्। तिककितवाः।

 (पाoसूo2-4-69)

 उपकादिभ्योऽन्यतरस्यामद्वन्द्वे(पाoसूo2-4-69)॥ एभ्यो गोत्रप्रत्ययस्य बहुत्वे लुक् वा स्यात् द्वन्द्वे चाद्वन्द्वे च। सूत्रशेषस्य अद्वन्द्वे इत्यस्य तु द्वन्द्वग्रहणमिह नानुवर्त्तते इत्यर्थः। एषां मध्ये त्रयो द्वन्द्वास्तिककितवादिषु पठ्यन्ते। औपकायनाश्च लामकायनाश्च "नडादिभ्यः फक्"(पाoसूo4-1-99)। तस्य लुक्। उपकलमकाः। भ्राष्ट्रककपिष्ठलाः। कृष्णाजिनयः। कृष्णसुन्दराः। एषां पूर्वेण नित्यमेव लुक्। अद्वन्द्वे त्वनेन विकल्पः। उपकाः। औपकायनाः। लमकाः। लामकायनाः। भ्राष्ट्रकाः। भ्राष्ट्रकयः। कापिष्ठलाः। कापिष्ठलयः। कृष्णाजिनाः। कार्ष्णाजिनयः। कृष्णसुन्दराः। कार्ष्णसुन्दरयः। शेषणान्तु द्वन्द्वेऽपि विकल्प इति वृत्तिः। भाष्ये तु \`भ्राष्ट्रकिकापिष्ठलयः' इत्युदाहरणात्तिककितवादिष्वस्य पाठोऽनार्ष इति कैयटः।

 (पाoसूo2-4-70)

 आगस्त्यकौडिन्ययोरगस्तिकुण्डिनच्(पाoसूo2-4-70)॥ एतयोरवयवस्य गोत्रप्रत्ययस्य अणो यञश्च बहुषु लुक् स्यात् अवशिष्टस्य प्रकृतिभागस्य यथासङ्ख्यमगस्ति कुण्डिनच् एतावादेशौ स्तः। अगस्तयः। कुण्डिनाः। कुण्डिनीशब्दस्य यञि "भस्याढ"(काoवाo)इतिपुंवद्भावे "नस्तद्धिते"(पाoसूo6-4-144)इति टिलोपे \`कौण्ड्यः' इति प्राप्तम्। अस्मादेव तु निपातनान्न पुंवत्। ईकारस्य "यस्य"(पाoसूo6-4-148)इति लोपः। तस्य स्थानिवत्त्वादाभीयत्वेनासिद्धत्वाद्वा टिलोपो न। चकारः स्वरार्थः। मध्योदात्तो हि कुण्डिनीशब्दः। \`कुण्डमस्त्यस्याः' इति मत्वर्थीयस्य इनेरुदात्तत्वात्। तदादेशोऽपि आन्तरतम्यात्तथा स्यात्। कथं तर्हि-

 वासिष्ठकुण्डिनौ तद्वदुपमन्युपराशराः।

 चतुर्णामेकगोत्रत्वान्न विवाहः परस्परम्॥ इति?

 उच्यते, नायं कुण्डिनजादेशः, किन्तु "कुडि दाहे"(भ्वाoआo271)इत्यस्मादौणादिके इनच्‌प्रत्यये उज्ज्वलदत्तादिभिर्व्युत्पादितः स्वतन्त्र एवायं शब्दः। अत एव "वासिष्ठमैत्रावरुणकौण्डिन्येति होता कुण्डिनवन्मित्रावरुमवद्वसिष्ठवदित्यध्वर्युः" इति बौधायनसूत्रं सङ्गच्छते। आपस्तम्बसूत्रमप्येवम्। एतेन-

 वसिष्ठमित्रावरुणौ कुण्डिनश्च महातपा-।

 इति मत्स्यपुराणप्रवराध्यायप्रयोगोऽपि व्याख्यात इति दिक्।

 इह यदि लुकं निवर्त्य विशिष्टयोरेवादेशौ क्रियेते, तदा \`कौण्डिनाः' इत्यस्य सिद्धावपि \`आगस्तीयाः' इति न सिद्ध्यती। तथाहि, अगस्त्य शब्दादृष्यणि आगस्त्यः। ततो बहुवचनान्ताद्धृद्धाच्छे विवक्षिते "गोत्रेऽलुगाच"(पाoसूo4-1-89)इति लुक्‌प्रतिषेधः। प्रत्ययविशिष्टस्यागस्त्यादेशपक्षे तु तन्निषेधाभावाद्धृद्धत्वापगमे शैषिकोऽणेव स्यात्। उपपादितं चेदं "प्रत्ययस्य लुक्‌श्लु"(पाoसूo1-1-61)सूत्रे।

 (पाoसूo2-4-71)

 सुपो धातुप्रातिपदिकयोः(पाoसूo2-4-71)॥ एतयोरवयवस्य सुपो लुक् स्यात्। पुत्रीयति। राजपुरुषः।

 (पाoसूo2-4-72)

 अदिप्रभृतिभ्यः शपः(पाoसूo2-4-72)॥ एभ्यः शपो लुक् स्यात्। अत्ति। कथं तर्हि--

 "वासुदेवं परित्यज्य योऽन्यं देवमुपासते" इति?

 उच्यते, \`अस गतिदीप्त्यादानेषु'(भ्वाoउo911)इति भ्वादेरुभयपदिनोरूपमिदम्, उपादत्ते इत्यर्थात्। अथ कथम् "आश्वसेयुर्निशाचराः" इति भट्टिः "न विश्वसेत्पूर्वाविरोधितस्य" इति च पञ्चतन्त्रम? पचाद्यजन्तादाचारक्विपि भविष्यति। "गणकार्यमनित्यम्" इति तु जयमङ्गला। तत्र ज्ञापकं तु "घटादयः षितः" इत्यत एव सिद्धे "क्षमूष् सहने"(भ्वाoआo443)इति षित्करणम्॥

 (पाoसीo2-4-73)

 बहुलं छन्दसि(पाoसूo2-4-73)॥ छन्दसि बहुलं शपो लुक् स्यात्। वृत्रं हनति। अहिः शयते। अन्येभ्योऽपि भवति। त्राध्वं नो देवाः॥

 (पाoसूo2-4-74)

 यङोऽचि च(पाoसूo2-4-74)॥ यङोऽच्‌प्रत्यये परे लुक् स्यात् चकाराद्वहुलमन्यत्रापि। लोलुवः। पोपुवः। पचाद्यच्। इदमेव अचि लुग्विधानं ज्ञापकं "सर्वदातुभ्यः पचाद्यच्" इति। बाहुलकात् \`बेभिदीति' \`चेच्छिदीति' इत्यादि। इह अजिति प्रत्याहारो न गृह्यते। तथाहि सति "अणि" इत्येवावक्ष्यत्, यङन्तादन्यस्याचोऽसम्भवात् इति हरदत्तः। न च \`पापच्ये' इत्येवावक्ष्यत्, यङन्तादन्यस्याचोऽसम्भवात् इति हरदत्तः। न च \`पापच्ये' \`पापच्यै' इत्यत्र सम्भवः, शपा व्यवधानात्, एकादेशस्य स्थानिवद्भावात्। "लिटस्तझयोः"(पाoसूo3-4-81)इत्येशः सम्भवोस्तीति चेत्? न, आम्प्रसङ्गात्। यदि तु "अमन्त्रे" इति निषेधात् मन्त्रे कथंचित्तत्संभवस्तर्हि यङा साहचर्यादिति युक्त्यन्तरमन्वेषणीयम्।

 (पाoसूo2-4-75)

 जुहोत्यादिभ्यां श्लुः(पाoसूo2-4-75)॥ एभ्यः शपः श्लुः स्यात्। जुहोति। मण्डूकप्लुत्येह शबनुवर्तते। न त्वनन्तरोपि यङ्, "श्लो"(पाoसूo6-1-10)इति सूत्रारम्भात्। अन्यथा यङो लुकीव श्लावपि "सन्यङोः"(पाoसूo6-1-9)इत्येव सिद्धे किं तेन?

 (पाoसूo2-4-76)

 बहुलं छन्दसि(पाoसूद2-4-76)॥ दाति प्रियाणि। अन्येभ्यश्च भवति-पूर्णां विवष्टि। जनिमासंविविक्तः।

 (पाoसूo2-4-77)

 गातिस्थाघुपाभूभ्यः सिचः परस्मैपदेषु(पाoसूo2-4-77)॥ एभ्यः सिचो लुक् स्यात्परस्मैपदेषु। इह मण्डूकप्लुत्या लुगनुवर्तते न त्वनन्तरोऽपि श्लुः, व्याख्यानात्। यद्यपि गामादाग्रहणेष्वविशेषस्तथापि \`गाति' इति निर्द्देशादिह "इणो गा लुङि"(पाoसूo2-4-45)इत्यस्य ग्रहणम्। गादेशस्यैव ह्ययं श्तिपि शब्लुका निर्द्देशः।

 ननु नायं गादेशः, लुङ्‌येव तद्विधानात्। सत्यम्, तथापि "प्रकृति वदनुकरणम्' इति स्थानिवद्भावातिदेशाच्छब्‌लुक्। "भवतेरः"(पाoसूo7-4-73)इत्यादौ तु अस्त्यादेशानुकरणे अतिदेशातिदेशेन प्राप्तोऽपि शब्‌लुक् "प्रकृतिवत्" इत्यस्यानित्यत्वान्नेत्यवदेयम्। हरदत्तस्तु स्थानिवद्भावात्। "प्रकृतिवदनुकरणम्" इति वा गातीत्यत्र शब्लुगिन्याह। तत्र शब्दस्यासङ्गतिः स्पष्टैव। वस्तुतस्तु "गापोर्ग्रहणे इण्‌पिबत्योः"(काoवाo)इति वार्तिकमेवात्र शरणम्। निर्द्देशादेव व्यक्तम्। लुग्विकरणग्रहणमिति तु भाष्ये प्रौढिवादमात्रम्, निर्देशस्य सन्दिग्धत्वात्। गायतेरपि हि सिचि कृतात्वस्यानुकरणं गातीति सम्भवत्येवेत्यवधेयम्। अगात्। अस्थात्। अदात्। अधात्। पिबतेरेवेह ग्रहणं न तु पातेः, "लिग्विकरणालुग्विकरणयोरलुग्विकरणस्यैव"(पाoभाo)इति परिभाषया। अपात्। अभूत्। भूधातोः स्त्रतन्त्रस्यास्त्यादेशस्यचेदं रूपं तुल्यम्। न चादेशस्य लुग्विकरणत्वात्पातिवदग्रहः शड्क्य-। आर्धधातुकैकविषयतया हेतोः स्वरूपासिद्धेः गापोर्ग्रहणेन इणादेशपिबत्योरेव ग्रहममित्युक्तम्। नेह-\`के गै रै शब्दे'। अगसीत्। \`पा रक्षणे'। अपासीत्। "यप्ररम"(पाoसूo3-2-73)इतीट्सकौ। \`पै शोषणे' इत्यस्यापि लाक्षणिकत्वादग्रहणं बोध्यम्। परस्मैपदेषु किम्? अगासातां ग्रामौ देवदत्तेन। अत्र कश्चित् सूत्रे भीधातोर्ङसौ निर्द्देशः। "एरनेकाचः"(पाoसूo6-4-82)इति यण्। तेन \`मा भैः शशाङ्क मम शीधुनि नास्ति राहुः" इति प्रयोगः सङ्गच्छत इत्याह। एवं तु।

 "मा स्म बैषीस्त्वयाऽद्यैव कृतार्थां द्रक्ष्यते यतिः"

 इति भट्टिर्विरुध्येत। मा भैरिति तु प्रामादिकम्। यद्वा, आगमशासनानित्यतया "अस्तिसिचः"(पाoसूo7-3-96)इतीटो विरहे सिपो "हल्‌ङ्या"(पाoसूo6-1-68)इति लोपे सिचो विसर्गः।

 (पाoसूo2-4-78)

 विभाषा घ्राधेट्‌शाच्छासः(पाoसूo2-4-78)॥ एभ्यः सिचो वा लुक् स्यात्परस्मैपदेषु। धेटः पूर्वेण प्राप्ते इतरेषामप्राप्ते विभाषेयम्। अघ्रात, अधात्, अशात्, अच्छात्, असात्। पक्षेऽघ्रासीदित्यादि। परस्मैपदेषु किम्? अघ्रासन्त सुमनसो देवदत्तेन। कर्मणि तङ्।

 (पाoसूo2-4-79)

 तनादिभ्यस्तथासोः(पाoसूo2-4-79)॥ एभ्यः सिचो वा लुक् स्यात्तथासोः परतः। अतत। अतथाः। अतनिष्ट। अतनिष्ठाः। असता। असनिष्ठाः। यूयमतनिष्टेत्यत्र तु न लुक्, आत्मनेपदेनैकवचनेन च थासा साहचर्य्यात्तथाभूतस्यैव तशब्दस्य ग्रहणात्।

 (पाoसूo2-4-80)

 मन्त्रे घसव्हरणशवृदहाद्वृच्‌कृगमिजानिभ्यो लेः(पाoसूo2-4-80)॥ एभ्यो लेर्लुक् स्यान्मन्त्रे। अक्षन्नमीमदन्त हि। "लुङ्‌सनोर्घस्लृ"(पाoसूo2-4-37)। "गमहन"(पाoसूo6-4-98)इत्युपधालोपः। "शासिवसि"(पाoसूo8-3-6)इति षत्वम्। अट्। "विभाषा छन्दस्यमाङ्योगेऽपि"(काoवाo)इत्यडभावे तु मा त्वा वृकासो अशिवासउ क्षन्। \`व्हृकौटिल्ये' अस्य कृतगुणस्यानुकरणं ह्वरेति, अकारस्तूच्चारणार्थः। मा व्हर्मित्रस्य। धूर्तिः प्रणङ् मर्त्यस्य। "नशेर्वा"(पाoसूo8-2-63)इति कुत्वम्। पक्षे "व्रश्च"(पाoसूo8-2-36)इति षत्वे नडिति रूपं बोध्यम् वृ इति वृङवञोः सामान्यग्रहणम्। सुरुचो वेन आवः। दह-मानआधक्। आदित्याकारान्तग्रहणम्। सुरुचो वेन आवः। आप्रा द्यावापृथिवी अन्तरिक्षम्। वृज्--परावर्ग्भारभृद्यथा। अक्रन् कर्म कर्मकृतः। त्वेरयिं जागृवांसो अनुग्मन्। अज्ञत वा अस्य दन्ताः। यद्यप्यैतरेयब्राह्मणे हरिश्चन्द्रं प्रति वरुणस्येदं वचनं तथापि मन्त्रग्रहणमिह सूत्रे छन्दस उपलक्षणमिति ब्राह्मणेऽपि लुक् सिध्यति। इह सूत्रे विबाषेत्यनुवर्तते। तेन-"न ता अगृभ्णन्नजनिष्ट हिषः"इत्यादि सिद्धम्। एतेन इह सूत्रे \`सिच' इत्यनुवर्त्य सिच्‌स्थानिभूतो यो लिरिति व्याख्यानाल्लिङूलिटोर्नति हरदत्तग्रन्थः परास्तः। लोपस्य वैकल्पिकतया छन्दसि रूपान्तरस्यानापाद्यतया च सिजनुवृत्तेर्वैफल्यात्। अत एव सिचि प्रकृते लिग्रहणम् "आदिः सिचोऽन्यतरस्याम्"(पाoसूo6-1-187)इत्येतस्याप्रवृत्त्यर्थमिति प्रकृतसूत्रस्थहरदत्तग्रन्थः "च्लि लुङि"(पाoसूo3-1-43)इत्यत्रत्यकैयटग्रन्थश्च परास्तः।

 (पाoसूo2-4-81)

 आमः(पाoसूo2-4-81)॥ आमः परस्य लुक् स्यात्। ईहांचक्रे। "लक्षणप्रतिपदोक्त"(पoभाo)परिभाषया नेह। "अम गत्यादिषु"-आम। आमतुः। तिबाद्यपवादत्वाल्लावस्थायामेवायं लुक्। तेनामन्तस्यातिङन्तत्वादनिगातस्ततः परस्य निघातश्च सिध्यतीति "न लुमता"(पाoसूo1-1-63)इति सूत्रे प्रतिपादितम्। न चैवमामन्तस्य पदत्वं न स्यादिति वाच्यम्, सुबन्ततया तत्सिद्धेः। यथा च सुपो न श्रवणं तथा "कृन्मेजन्तः"(पाoसूo1-1-39)इति सूत्रे प्रतिपादितम्।

 (पाoसूo2-4-82)

 अव्ययादाप्‌सुपः(पाoसूo2-4-82)॥ अव्ययद्विहितस्यापः सुपश्च लुक् स्यात्। तत्र शालायाम्। अथ। अत्र वार्तिकम्-

 "अव्ययादापो लुग्वनानर्थक्यं लिङ्गाभावात्" इति। न च "स्त्रियाम्"(पाoसूo4-1-3)इति सूत्रे \`स्त्रीसमानादिकरणात्' इति पक्षः स्थितः, \`भूतमियं ब्राह्मणी' इत्यादावतिव्याप्तेः। विहितविशेषणान्नेह-अत्युच्चैसौ॥

 (पाoसूo2-4-83)

 नाव्ययीभावादतोऽम् त्वपञ्चम्याः(पाoसूo2-4-83)॥ अदन्तादव्ययीभावात्सुपो न लुक् पञ्चमीभिन्नस्य तु सुपोऽमादेशः स्यात्। उपकुम्भं तिष्ठति। अपञ्चम्याः किम्? उन्मत्तगङ्गादागतः। अतः किम्? अधिहरि।

 (पाoसूo2-4-84)

 तृतीयासप्तम्योर्बहुलम्(पाoसूo2-4-84)॥ अनयोर्बहुलमम् स्यात्। पूर्वेण नित्ये प्राप्ते आरम्भः। उपकुम्भमुपकुम्भेन वा कृतम्। उपकुम्भमुपकुम्भे स्थितः। अत वार्तिकम्--

 सप्तम्या ऋद्धिनदीसमाससंख्यावयवेभ्यो नित्यम्॥ ऋद्दिः-समुद्रम्। नदीसमास-उन्मत्तगङ्गम्। संख्यावयवः-एकविंशशतिभारद्वाजम्। त्रिपञ्चाशद्गौतमम्। एकविंशतिभरद्वाजा वंश्यास्त्रिपञ्चाशद्गौतमा वंश्या इति विग्रहः। "संख्या वंश्येन'(पाoसूo2-1-19)इति समासः। ननु भरद्वाजात् बिदाद्यञो "यञञोश्च"(पाoसूo2-4-64)इति लुक् प्राप्नोति, एवं गोतमादृष्यणः "अत्रिभृगु"(पाoसूo2-4-65)इत्यारम्भात्। न च "वर्तिपदानां स्वार्थपसर्जनैकत्वविशिष्टार्थान्तरोपसंक्रमाल्लुगभावः" इति कैयटोक्तं युक्तम्, वृत्तिप्रवेशात्प्रागेव प्राप्नुवतोऽन्तरङ्गस्य लुको दुर्वारत्वात्। अन्यथा गर्गाणां कुलं गर्गकुलमित्यपि न स्यात्।

 अत्राहुः, "भाष्यकारप्रयोगादेव लुगभावोऽत्र बोध्य" इति। इदं च वार्त्तिकं बहुलग्रहणसिद्धार्थकथनपरम्।

 लुटः प्रथमस्य डारौरसः(पाoसूo85)॥ लुडादेशस्य प्रथमपुरुषस्य डारैरसः क्रमात्स्युः। अत्ता। शयिता। ननु पदद्वये द्वौ त्रिकौ प्रथमपुरुषौ, तथा च षट् स्थानिनः त्रय आदेशाः तत्कथं वैषम्ये संख्या तानुदेशः? अत्राहुः डारौरसश्च डारौरसश्चेति कृतद्वन्द्वानामेकशेषात् षडेवादेशाः। यद्वा, अर्थत आन्तर्याद्व्यवस्था एकार्थस्यैकार्थो द्व्यर्थस्य द्व्यर्थ इत्यादि। एकार्थत्वादिनिर्णयस्तु व्यवहारात्। यद्यपि "नानुबन्धकृतमनेकाल्त्वम्"(पoभाo6)तथापि डा इत्यस्य सर्वादेशत्वमानुपूर्व्याद्बोध्यम्। प्रतिपादितं चेदम् "अनेकाल्‌शित्"(पाoसूo1-1-55)इति सूत्रे। न चात्मनेपदे अध्येता अध्येतारौ इत्यादौ डारौरस्सु कृतेषु टेरेत्वं स्यादिति चेत्? न, अस्मिन्नेव प्रयोगे सकृत्प्रवृत्ततया चरितार्थत्वात्। तथाहि, एत्वं डादयश्चेत्युभयमपि शब्दान्तरप्राप्त्याऽनित्यम्, तत्र परत्वादेत्वे कृते पुनःप्रसङ्गविज्ञानाड्‌ डादयः। यद्वा, तिङ आदेशेषु टेरेत्वं न भवति, एशिरेचोस्थासः सेश्च एकारोच्चारणाज्ज्ञापकात्। स्यादेतत्, तिप्तयोर्द्वयोरपि डादेशेऽन्तोदात्तम्पदमिष्यते। तत्र तिबादेशस्यान्तरतम्यादनुदात्तत्वे सत्युदात्तनिवृत्तिस्वरेणोदात्तत्वं सिद्ध्यतु, तादेशस्य तु न सिध्यति। तथाहि, तप्रत्ययस्य डादेशे कृते लसार्वधातुकस्वरात्परत्वाट्टिलोपः। न चेदानीमुदात्तनिवृत्तिस्वरो लभ्यः, अनुदात्तत्वात्प्रागेव लोपात्। ननु स्वरभिन्नस्य प्राप्नुवन्ननित्यो डादेशः, शब्दान्तरस्य प्राप्नुवन्ननुदात्तोऽप्यनित्यः, उभयोरनित्ययोः परत्वादनुदात्तत्वे कृते पुनः प्रसङ्गविज्ञानाड्‌डादेशे कृते उदात्तनिवृत्तिस्वरः सुलभ इति चेत्? न, अन्तरङ्गत्वाड्डादेशप्रवृत्तेः।

 अत्राहुः, अस्तूक्तरीत्या परत्वाट्टिलोपः, तथाप्यसौ अनुदात्ते अविद्यमानोदात्ते पर इत्यर्थः। "अनुदात्तस्यच"(पाoसूo6-1-161)इति सूत्रे ह्यनु दात्तग्रहणं प्रत्याख्यास्यते, तत्स्वीकारेऽपि शास्त्रीयोऽनुदात्तो न गृह्यते, किन्तूदात्तभिन्नः। न च प्रत्ययाद्युदात्तप्रवृत्तेरिदमपि दुर्लभमिति वाच्यम्, परिहृत्य चापवादविषयमिति न्यायेन लसार्वधातुकानुदात्तविषये प्रत्ययस्वराप्रवृत्तेः। न च तासेः प्रत्ययस्वरात्प्रागेव परत्वाट्टिलोपः शङ्क्यः, प्रत्ययस्वरस्य प्रत्ययसंनियोगसिष्टत्वेनान्तरङ्गत्वात्। तथाच भाष्ये संग्रहस्लोकौ--

 प्रत्ययस्वरापवादो लसार्वधातुकानुदात्तत्त्वम्।

 तेन तत्र न प्रसक्तः प्रत्ययस्वरः कदाचित्॥

 प्रत्ययस्वरश्च तासेर्वृत्तिसंनियोगशिष्टः।

 तेन चाप्य सावुदात्तो लोप्स्यते तथा न दोषः॥

 वृत्तिः प्रवृत्तिः। यदैव तासिः प्रवर्तते तदैवापवादाभावादुदात्तत्वयुक्त इत्यर्थः।

 मुनित्रयोक्तिसद्वेणीपरिशीलनशालिनाम्।

 महतामपि मान्योऽसौ धार्यते येन कौस्तुभः॥

 ॥ इति श्रीमत्पदावाक्यप्रमाणपारावारपारीणस्य लक्ष्मीधरसूरेः सूनुना भट्टोजिभट्टेन कृते श्रीशब्दकौस्तुभे द्वितीयस्याध्यायस्य चतुर्थे पादे द्वितीयमान्हिकम्। पादश्च समाप्तोऽध्यायश्च ॥













.





***॥ तृतीयस्याध्यायस्य प्रथमे पादे प्रथममान्हिकम् ॥***





 (पाoसूo3-1-1)

 प्रत्ययः(पाoसूo3-1-1)॥ प्रत्ययशब्दः संज्ञात्वेनाधिक्रियते आपञ्चमसमाप्तेः। स्यादेतत्, प्रकृत्युपपदोपाधिविकारागमानामपि तर्हि संज्ञा स्यात्। "हरतेर्द्दतिनाथयोः पशौ"(पाoसूo3-2-25)। हरतेरिति प्रकृतिः। दृतिनाथयोरित्युपपदम्। पशावित्युपाधिः। "हनस्त च"(पाoसूo3-1-108)इत्यादिर्विकारः। "त्रपुजतुनोः षुक्"(पाoसूo4-3-138)इत्यागमः। नन्वेषां प्रत्ययत्वे सति किं स्यादिति चेत्? शृणु, प्रकृतिप्रत्यययोः परस्परापेक्षं परत्वं पर्यायेण स्यात्, शब्दान्तरापेक्षं वा प्रकृते उपपदस्यापि परत्वं स्यात्। "उपसर्जनं पूर्वम्"(पाoसूo2-2-30)इति तु राजपुरुषादिषु सावकाशं परत्वात् "परश्च"(पाoसूo3-1-2)इत्यनेन बाध्येत। ननु सुब्विधौ प्रातिपदिकाधिकाराद्राजपुरुषादौ कथं सावकाशतेति चेत्? सत्यम्, एवमपि समाससंज्ञाविरहस्थले उपपदस्य परत्वं स्यादेव। तथा च भोक्तुं व्रजतीत्येव स्यात्, न तु व्रजति भोक्तुमिति। उपाधेस्तु सर्थत्वेन परत्वासम्भवेऽपि तद्वाचकशब्दस्य परत्वं नियतं स्यात्। आद्युदात्तत्वं च स्यात्। अङ्गसंज्ञा तु विधा नायत्ता। न च प्रकृत्यादयः कुतश्चिद्विहिता अतो न प्रकृत्यादिषु परेषु पूर्वस्य तत्प्राप्तिरिति प्रागुक्ता एव दोषाः। विकारागमयोरपि यथायथं परत्वमाद्युदात्तत्वं तयोः परतः पूर्वस्याङ्गत्वं च स्यादिति दुष्टोऽयं प्रत्ययाधिकारः।

 अत्राहुः, प्रकृत्यादीनां सनाद्युत्पत्तौ निमित्तत्वेनोपादानात् पारार्थ्यात् स्वसंस्कारं प्रति न प्रयोजकत्वम्। यथा \`योऽश्वे स देवदत्तः' इत्युक्ते नाश्वस्य देवदत्तसंज्ञा। किञ्च हरतेर्द्दतिनाथयोः कर्मणोरुपपदयोः पशौ कर्त्तरि इन्प्रत्ययो भवतीति वाक्यार्थपर्यवसाने कथं प्रकृत्यादिनां संज्ञाप्राप्तिः? च आवृत्त्या ते च हरत्यादयः प्रत्ययसंज्ञका इति द्वितीयं वाक्यं कल्प्यम्, मानाभावाद् गौरवपराहतत्वाच्च। यत्तु सनादीनामप्यसतां संज्ञानुपपत्तेः वाक्यभेदेनैव संज्ञा विधेया। ततश्च यथा एकेन सनादीनां विधिरपरेण संज्ञाविधिः, एवं प्रकृत्यादीनामपि स्यादेवेति। तन्न, वृद्धिसूत्रशेषे वर्णितया रीत्या सन्प्रत्ययो भवतीत्यादिक्रमेण संज्ञाविशिष्टस्य संज्ञिन एकवाक्येनैव विधिसम्भवात्। नहि \`उद्भिदा यजेत' इत्यादौ नामधेयसम्वन्धलाभाय विध्यावृत्तिं मन्वते न्यायविदः। अभ्युपेत्य ब्रूमः, संज्ञापरे द्वितीयं वाक्यमपि \`गुप्तिज्‌किद्‌भ्यः सन् प्रत्ययः' इत्यादिरूपमेव। तथाच विरुद्धविभक्त्यवरुद्धानां प्रकृत्यादीनां प्रथमान्तेन प्रत्यय इत्यनेन सामानाधिकरण्यमसम्भाव्येव। न च द्वितीयवाक्ये प्रकृत्यादीनां विभक्तिविपरिणामेन प्रथमा कल्प्या, योग्यविभक्तिनिर्द्दिष्टेषु सनादिषु संज्ञायाश्चरिर्थत्वात्। अपि च आद्यवाक्ये सनादीनामेव अपूर्वविधानविषयतया प्राधान्यम्। एवञ्च द्वितीयेऽपि संज्ञिनमपेक्षमाणा संज्ञा पूर्वत्र प्रधानतया क्लृप्तमेव गृह्णीयात् न त्वप्रधानमपि। नन्वेवमपि विकारागमानां विधेयतया प्राधान्यात्संज्ञा दुर्वारेति चेत्? मैवम्, अन्वर्थसंज्ञाविज्ञानात्। प्रतियन्त्यनेनार्थमिति हि प्रत्ययः। विकारागमौ त्वनर्थकौ। न चैवम् "अवेः कः"(पाoसूo5-4-28)इत्यादीनां समासान्तानां च प्रत्ययसंज्ञा न स्यात्, अनर्थकत्वादिति वाच्यम्, \`स्वार्थिका अपि प्रकॉत्यर्थेनार्थवन्त एव' इति सिद्धान्तात्। यत्तु कल्पनामात्रमेतदिति। तन्न, प्रकृतिप्रत्ययार्थविभागस्य सर्वस्यापि काल्पनिकत्वाविशेषात्। नैषा कल्पना शास्त्रकृत्सम्मतेति चेत्? न, "द्वितीय"(पाoसूo2-2-3)इति सूत्रे पूरणार्थात्स्वार्थे अन्प्रत्ययस्यापि पूरणार्थताया भगवतैवोक्तेः इहापि प्रत्याय्यन्त इति व्युत्पत्त्यन्तरमप्याश्रित्य प्रकृत्य अभिव्यज्यमानार्थत्वं स्वार्थिकानामस्तीति भाष्यकैयटयोः स्वीकाराच्च। न चैवं विकारागमयोः सम्भवति, प्रकृत्यवयवतया तदर्थ एवोपक्षयात्। अपि च प्रयोजनाभावान्नामीषां संज्ञा। न च परत्वमेव प्रयोजनम्, षष्ठ्या विकाराणां स्थानसम्बन्धस्य आगमानामवयवत्वेन सम्बन्धस्य च प्रतिपादनात्। न चाद्युदात्तत्वं प्रयोजनम्, आगमानामनुदातत्वविधानात्। यत्र तु प्रयोजनं लभ्यते तत्रेष्यत एवागमस्यापि प्रत्ययत्वम्। यथा श्नमः शकारस्येत्संज्ञार्थमिति।

 इदं त्ववशिष्यते, "हनश्च वधः"(पाoसूo3-3-76)"नाभिनभं च" (गoसूo)"विराग विरङ्गञ्च"(गoसूo)इत्यादावादेशानां संज्ञा स्यात् अर्थवत्त्वाद्विधेत्वेन प्राधान्यात् योग्यविभक्तिक त्वाच्चेति। संज्ञाप्रयोजनं तु स्थानिन आदेशेन निवर्तितत्वेन शब्दान्तरापेक्षया परत्वमस्तीति। तस्मात्कर्त्तव्योऽत्र यत्न इति हरदत्तः।

 अत्रेदं वक्तव्यम्, इनश्चेत्यादिचकारो न प्रत्ययसंज्ञामात्रस्यानुकर्षणार्थ-, अधिकारादेव तल्लाभात्। किन्तु संज्ञिविशिष्टस्य। एवञ्च तेनैव निराकाङ्क्षा संज्ञा कथं वदादिभिः सम्बध्येत? "क्षेमप्रियमद्रेऽण्च"(पाoसूo3-2-44)इत्यादौ तु णित्त्वादिसामर्थ्यादावृत्त्या संज्ञालाभः। किञ्च नभं विरङ्गमिति द्वितीयान्तं न तु प्रथमान्तम्, असावमुमादेशे लभते इत्याशयेन प्राचां व्यवहारात्। उक्तञ्च प्रातिशाख्ये-"असावमुमिति तद्भावमुक्तम्" इति।

 "समानाक्षरमन्तस्थं समकण्ठ्यं स्वरोदयम्" इति च।

 "इकोयणचि"(पाoसूo6-177)इति तदर्थः। एवं स्थिते नभविरङ्गयोः संज्ञया सह विरुद्धविभक्त्यवरोधोऽपि स्पष्ट एवेति दिक्।

 अथ सनः सशब्दादारभ्य कपः पकारेम सपिति प्रत्याहारमाश्रित्य सप्प्रत्यय इत्येव कुतो पकारेण सपिति प्रत्याहारमाश्रित्य सिपः पकारेम ग्रहणापत्तेः। व्याप्त्या तु "तप्तनप्तनथनाश्च"(पाoसूo7-1-4)इति तनपः। तस्माद्यथान्यासमेवास्तु। संज्ञाप्रयोजनं तु कर्तव्य इत्यादौ धातोरह्गसंज्ञाप्रवृत्तावाङ्गो गुणः। यत्तु प्रत्ययाद्युदात्तत्वं फलमिति। तदापाततः, "आद्युदात्तश्च"(पाoसूo3-1-3)इत्यधिकारमाश्रित्य तस्य सुसाधत्वात्।

 (पाoसूo3-1-2)

 परश्च(पाoसूo3-1-2)॥ अयमधिकारः परिभाषा वा। लिङ्गवती चेयम्। लिङ्गं तु प्रत्ययसंज्ञा। "गुप्तिज्‌किद्‌भ्यः सन्"(पाoसूo3-1-5)इत्यादौ अपादानत्वासम्भवाद्दिग्योगलक्षणपञ्चमी, तत्र परः पूर्वो वेत्यनियमेनाध्याहारे प्रसक्ते पर एवेति नियमार्थमिदम्। "गापोष्टक्"(पाoसूo3-2-8)इत्यादौ षष्ठीनिर्द्देशेऽपि आनन्तर्यरूपषष्ठ्यर्थस्य पूर्व परयोरविशेषादनियमस्तुल्य एव। स्यादेतत्, "विभाषा सुपोबहुच्पुरस्तात्तु"(पाoसूo5-3-68)इत्येतन्नियमार्थमस्तु बहुजेव पुरस्ताद्भवति नाभ्य इति। ततश्च बहुचि पूर्वत्वस्य नियतत्वादन्यः प्रत्ययः पर एव भविष्यति। न चैवमपि षष्ठीनिर्देशेषु मध्यशब्दाध्याहारेम मध्येऽपि प्रसङ्ग एवेति वाच्यम्, "अव्ययसर्वनाम्नाम्'(पाoसूo5-3-71)इत्यनेन अकजेव प्रकृतिमध्ये नान्य इति नियमात्। न च बहुजेव पुरस्तादकजेव मध्ये इति नियमे बहुजकचोर्नियमो न लभ्येतेति वाच्यम्, देशनियमार्थयोरपि वाक्ययोः बहुजकचोर्द्देशसम्बन्धप्रतीत्या निराकाङ्क्षतया तयोर्देशान्तरसम्बन्धे मानाभावात्, विकल्पस्यानेकदोषदुष्टत्वाच्च। न चा कजेव प्राक् टेरिति नियमे प्रत्ययान्तरं टिप्राग्भागरूपमध्यविशेषे मा भूत्, मध्यान्तरे तु स्यादेवेति वाच्यम्, लभ्यसिद्धये मध्यसामान्यापेक्षनियमाभ्युपगमे बाधकाभावात्। किञ्च "गुप्तिज्‌किद्‌भ्यः"(पाoसूo3-1-5)इत्यादौ भ्यसादीनां परत्वदर्शनेन अङ्गसंज्ञासूत्रे प्रत्यये इति सप्तमीबलेन च "ङ्याप्प्रातिपदिकात्"(पाoसूo4-1-1)इत्यादौ परशब्दाध्याहारे निश्चिते तदैकरूप्याय प्रत्ययविधिपरायामष्टाध्याय्यां न पूर्वादिपदान्तराध्याहारो न्याय्यः, तत्किं परश्चेति सूत्रेण? उच्यते, प्रयोगनियमार्थमिदं, पर एव प्रत्ययो न केवल इति। अन्यथा प्रत्ययार्थमात्रविवक्षायां किमस्य द्वयसमित्याद्यपि प्रयुज्येत। यदि तु प्रकृतिविशेषोद्देशेनैव प्रत्ययस्य विधानात्केवलो न प्रयोक्ष्यत इति ब्रूषे, एवमपि प्रकृत्यर्थमात्रविवक्षायां केवला प्रकृतिः प्रयुज्येतैव। यथा पच् पठ् इति। अतः प्रत्ययः परो भवत्येवेति नियमार्थमिदम्। आपदत्वनिर्वृत्तेश्चायं नियमः तदेतत्तत्रतत्रोच्यते-"न केवला प्रकृतिः प्रयोक्तव्या न केवलः प्रत्ययः" इति "अपदं न प्रयुञ्जीत" इति च। अपरिनिष्ठितं न प्रयुञ्जीतेति तस्यार्थ इत्युक्तम्। यत्त्विह भाष्ये बभ्रुर्मण्डुर्लमक इत्यादीनामपशब्दत्वमुक्तम्, यच्च पदमञ्जर्यां तारतम्यादिशब्दानाम्, तत्सर्वं लाक्षणिसादृश्यशक्तिभ्रमाभ्यां प्रयुक्तस्य साध्वसाधुत्वव्यवस्थ। अत एव "बव्हच इञः"(पाoसूo2-4-66)इति सूत्रे रघुशब्दस्य तदपत्ये लक्षणया साधुत्वं हरदत्तेनोक्तम्। प्रकृतसूत्रेऽपि \`नो खल्वारभ्यमाणमप्येतल्लक्षणया प्रयोगं निवारयितुमर्हति' इत्युक्तन्तेनैव। अत एव तारतम्यमित्यस्य शब्दपरस्यार्थे लक्षणया साधुत्वं कैयटेन "साधकतमङ्करणम्"(पाoसूo1-4-42)इति सूत्रे ध्वनितमिति दिक्।

 (पाoसूo3-1-3)

 आद्युदात्तश्च(पाoसूo3-1-3)॥ अयमप्यधिकारः परिभाषा वा प्राग्वत्। तित्तिरिणा प्रोक्तमधीते तैत्तिरीयं ब्राह्मणकुलं, 'तित्तिरिवरतन्तुखण्डिकोखाच्छण्"(पाoसूo4-6-102)"छन्दीब्राह्मणानि च तद्विषयाणि"(पाoसूo3-2-66)"तदधीते तद्वेद"(पाoसूo4-2-59)। "प्रोक्तल्लुक्"(पाoसूo4-2-64)। आयन्नादिषूपदेशिवद्वचनं स्वरसिद्ध्यर्थम्। इह रीशब्द उदात्तः। स्यादेतत्, अस्वरकस्याच उच्चारमासम्भवात् सर्व एव स्वरविधिर्नियमार्थः। तत्र चित एवान्तोदात्तः। रित एव मध्योदात्तः। तिदेव स्वरितः। सुप्पितावेवानुदात्तौ। दूरात्सम्बुद्धावेवैकश्रुत्यमिति स्वरान्तरामामन्यत्र नियमात्पारिशेष्यात्प्रत्य य आद्युदात्त एव भविष्यति नास्वरकः, नाप्यन्यस्वरकः, तात्किमनेन सूत्रेमेति चेत्? मैवम्, उक्तरीत्या आद्युदात्तत्वमपि "ञ्नित्यादिः"(पाoसूo6-1-117)इत्यादौ नियम्यते। किञ्च त्वदुक्तनियमे चिदादीनामनियमः स्यात्, अतश्चितोऽन्त एवेत्यादि व्याख्येयम्। ततश्च छणादीनामनियतस्वरत्वं स्यात्। अपिच रित्येवेति नियमेऽन्यत्रोपोत्तमरूपमध्यविशेष उदात्तो मा भूत्। मध्यान्तरं तु स्यादेव। सामान्यापेक्षनियमे च व्याख्यानमेव शरणीकरणीयं स्यात्। तस्मात्सूत्रारम्भ एवो चितः स्यादेतत्, "ञ्नित्यादिर्नित्यम्"(पाoसूo6-1-197)"प्रत्ययस्य च" "लसार्वधातुकमनुदात्तम्" "सुप्तितौच" इति षष्ठ एव सूत्र्यताम्। एवं स्वरप्रकरणे पाठात्सन्दर्भशुद्धिः, आद्युदात्तानुदात्तशब्दयोस्तत्रत्ययोरेवोपजीवनाल्लाघवं च। नन्वेवं प्रत्ययग्रहणपरिभाषया तदन्तस्य स्वरः स्यात्। इह तु क्रियमाणे "आद्युदात्तश्च"(पाoसूo3-1-3)इत्यस्य प्रतियोगमुपस्थाने सत्युपद्यमान एव तव्यादिरुदात्तः, एवं तिबादिरनुदात्तः। अतः ग्रत्ययसञ्ज्ञासन्नियोगेन स्वरो विधीयत इति चेत्? मैवम्, षाष्ठत्वेऽपि ज्ञापकेन तदन्तविधिनिराससम्भवात्। तथाहि, "प्रत्ययस्य च" इत्यत्र न तदन्तविधिः ञ्नित्यादिः"(पाoसूo6-1-197)इत्यारम्भात्। "सुप्तितौ च" इत्यत्रापि न, "धातोः"(पाoसूo6-1-162)इत्याद्यारम्भात्। यदि हि प्रत्ययान्तस्यानुदात्तत्वं स्यात्तर्हि धातुप्रातिपदिकयोरन्तोदात्तविधिर्नर्विषय एव स्यात्। यत्र हि प्रत्ययोऽनुदात्तो \`याति' \`वृक्षान्' इत्यादौ, तत्रैव प्रकृतिस्वरः श्रूयते। यातो यान्ति वृक्षत्वं वृक्षतेत्यादौ तु सतिशिष्टेन प्रत्ययस्वरेण बाध्यते। तस्मात् षष्ठे सूत्रकरणमेवोचितामिति चेत्? मैवम्, गोपायति धूपायतीत्यत्र उत्पत्तिसंनियोगेनाद्युदात्तत्वे कृते ततः "सनाद्यन्ताः"(पाoसूo3-1-32)इति धातुत्वे "धातोः"(पाoसूo6-1-162)इत्यन्तोदात्तो भवति। तु "ञ्नित्यादिर्नित्यम्" (पाoसूo6-1-197)"प्रत्ययस्य च" इत्युच्यते। तदा परत्वाद्धातुस्वरं प्रत्ययस्वरो बाधेत। सूत्रस्य सूत्रान्तरेण निमाने फलं वाच्यम्। "सुप्पितौ च" इत्यस्य षष्ठे न्यासोऽप्यनुचितः, तथासति तदन्तविधेर्दुर्वारत्वात्। यत्तूक्तं प्रकृतिस्वरविधानं ज्ञापकमिति। तन्न, \`आस्ते शेते' इत्यादौ लसार्वधातुकमात्रस्यानुदात्तत्वे सति धातुस्वरस्य सावकाशत्वात्। प्रातिपदिकान्तोदात्तस्यापि अग्निमान् अग्नीनामित्यादौ "ह्रस्वनुडुभ्यां मतुप्"(पाoसूo6-1-176) "नामन्यतरस्याम्"(पाoसूo6-1-177)इति स्वरसिद्धयर्थत्वात्। तत्र ह्यन्तोदात्तादित्यनुवर्तते \`तमश्याममधुमन्तम्' इत्यादौ मा भूदिति। भित्त्वा प्रकरणं सोढ्वा गौरवं चेह सूत्रणे फलं धातुस्वरस्तद्वत्तदन्ताग्रहणं स्थितम्। न चास्तु फलान्तरमपि, तथाहि, भवितव्यमित्यादौ प्रत्ययोत्पत्तिकाल एवाद्युदात्तत्वे कृते पश्चाद्भवन्निट् अनुदात्तः सिध्यति। अन्यथा तु \`भू-तव्य' इति स्थिते आद्युदात्तत्वं शब्दान्तरप्राप्त्याऽनित्यम्, इट् तु स्वरभिन्नस्येत्युभयोरनित्ययोः परत्वादिटि कृते तस्यैव प्रत्ययावयवत्वादुदात्तत्वं स्यात्। मैवम्, यासुडुदात्तवचनेन \`आगमा अनुदात्ता' इत्यस्यार्थस्य ज्ञापितत्वात्। न च चिनुयादित्यादौ पिद्भक्ते यासुटि चरितार्थमुदात्तवचनं कथं ज्ञापकमिति वाच्यम्, एवं हि उदात्तो ङिच्चेत्यपहाय अपिच्चेत्येव ब्रूयात्। \`अपिच्च लिङ्' इत्युक्त्या हि "सार्वधातुकमपित्'(पाoसूo1-2-4)इति ङित्त्वमपि सिध्यत्येव। अवश्यञ्चोक्तज्ञापकं त्वयाऽप्यादर्तव्यम्। अन्यथा प्रत्ययसंज्ञासन्नियोगेनाद्युदात्तविधावपि भविषीयेत्यादौ स्वरो न सिध्येत्। तत्र हि लावस्थायामनच्कत्वात्प्रत्ययस्वरे असति परत्वाद्विशेषविहितत्वाच्च सीयुटि कृते पश्चाल्लदेशे प्रत्ययाद्युदात्तत्वं सीयुट एव स्यात्। ज्ञापकाश्रयणे तु सीयुडनुदात्तः। "इटोऽत्'(पाoसूo3-4-106)इत्यकार उदात्तः। न च तित्त्वात्स्वरितत्वं सङ्क्यम्, तकार उच्चारणार्थो न त्वित्संज्ञकः। इत्संज्ञाऽभ्युपगमपरो वृत्तिग्रन्थस्तु अत्रत्यभाष्यादिविरोधात् \`भक्षीयतवराधस' इत्यन्तोदात्तलक्ष्यविरोधाच्च प्रामादिक इति "नविभक्तौ तुस्माः'(पाoसूo1-3-4)इत्यत्रावोचाम। नन्वेवमपि सीयुटि कृते अकारस्यादित्वं विच्छिन्नं तत्कथमुदात्तत्वमिति चेत्? यासुट उदात्तवचनेन प्रत्ययाद्युदात्तत्वे कर्तव्ये आगमा अविद्यमानवद्भवन्तीति ज्ञापितत्वात्। तर्ह्यविद्यमानवद्भावमात्रज्ञापनेनोपक्षीणं लिङ्गमागमानामनुदात्तत्तां न ज्ञापयतीति चेत्? वाचनिकं तर्हि तदस्तु। तथा च भाष्यम्-"यद्येवे वचनादथापि ज्ञापकादागमा अनुदात्त भवन्ति" इति। अवश्यं च त्वयाऽपीदं बाच्यम्, भवितव्यमित्यादौ पूर्वमुदात्तत्वे सत्यपि पश्चाद्भवन्निट् ज्ञापकञ्च वचनं वाचनिकमित्यनुदात्तो भवेत् शेषनिघातेनेति चेत्? नायं शेषनिघातस्य विषयः, स्वरविधिशेषत्वात्तस्य। \`यस्मिन्पदे यस्यामवस्थायां यस्याच उदात्तः स्वरितो वा विधीयते तस्मिन्पदे तस्यामवस्थायां सन्निहितमजन्तरं निहन्यते' इत्यर्थः। न चायं प्रकारोऽत्र सम्भवति। तस्मादिटोऽनुदात्तत्वं नात्र सूत्रारम्भस्य फलमिति स्थितम्। इदं तर्हि फलं \`स्रुघ्ने भवा स्नौघ्नी' अण उत्पत्तिवेलायामेवोदात्तत्वे सति उदात्तानिवृत्तिस्वरेम ङीबुदात्तः। अन्यथा \`स्त्रौघ्न ई' इति स्थिते "प्रत्ययस्य च" इत्याद्युदात्तत्वं बाधित्वा परत्वात् "यस्य"(पाoसूo6-4-148)इति लोपे कृते उदात्तनिवृत्तिस्वरो न लभ्येतेति चेत्? मैवम्, परस्यापि यस्येति लोपस्य ङीबुत्पत्तिमपेक्षमाणस्य अन्तरङ्गेण बाधात्। तवापि हि आत्रेयीशब्दे इयमेव गतिः। तथाहि, अत्रेरपत्यम् "इतश्चानिञः"(पाoसूo4-1-122)इति ढक्। आयन्नादिषु उपदेशिवद्वचनं स्वरसिद्ध्यर्थमिति प्रत्ययस्वरात्पूर्वमेयादेशः। "टिड्ढा"(पाoसूo6-1-15)इति ङीप्। आत्रेय ई इति स्थिते तद्धितस्य "कितः"(पाoसूo6-1-165)इति स्वरं बाधित्वा परत्वात् "यस्य"(पाoसूo6-4-148)इति लोपे कृते उदात्तनिवृत्तिस्वरो न स्यात्। तस्मान्नेदं फलमिति स्थितम्। अस्तु तर्ह्यनुदात्तस्यात्र प्रदेशे करणे फलान्तरम्। तथाहि,

 पित्स्वरात्तित्स्वरष्टापि चित्स्वरश्चापि पित्स्वरात्।

 कार्यशब्दाट्टापि स्वरितत्वात्प्रागेकादेशे कृते तस्य पूर्वं प्रत्यन्तवद्भावात्तित्स्वरः प्राप्नोति परं प्रत्यादिवद्भावात्पित्स्वरश्च परत्वात्स्वरितो भवति। यदि तु "लसार्वधातुकमनुदात्तम्" "सुप्पितौ च" इत्युच्यते तर्हि परत्वादनुदात्तत्वं स्यात्। एवम् \`आम्बष्ठ्या' इत्यत्र यङश्चाप्येकादेशे कृते पित्स्वरात्परत्वाच्चित्स्वरो जायते। तदपि विपरीतं स्यादिति चेत्? मैवम्, \`कार्या' इत्यत्र हि टाबुत्पत्तेः प्रागेव स्वरितो भवत्यन्तरङ्गत्वात्सत्यपि वा टापि स्वरितैकादेशयोरुभयोरनित्ययोः परत्वात्स्वरिते कृते आन्तर्यतः स्वरितानुदात्तयोरेकादेशः स्वरित एव भवति। आम्बष्ठ्यायामपि चापश्चित्करणसामर्थ्यादेव चित्स्वरो भविष्यति। सामान्यग्रहणे चित्त्वमुपक्षीणमिति चेत्? न, एवं हि टाप्प्रकरम एव "यङः" इति सूत्रयेत्।

 (पाoसूo3-1-4)

 अनुदात्तौ सुप्पितौ(पाoसूo3-1-4)॥ पूर्वस्यापवादः। सुप्प्रत्याहारः पिच्च अनुदात्तः स्यात्। प्रत्याहारश्च सुपः पकारेम न तु कपः, टाबादीनां पित्करणात्, सुपः पकारस्यानन्यार्थत्वाच्च। दृषदः। पठति, पचति।

 (पाoसूo3-1-5)

 गुप्तिज्‌किद्‌भ्यः सन्(पाoसूo3-1-5)॥ एभ्यः परः सन्प्रत्ययः स्यात्। "धातोः कर्मणः"(पाoसूo3-1-7)इति सूत्रे वाग्रहणं विभज्य त्रिसूत्रीशेषतया सम्बध्यते। सा च व्यवस्थितविभाषा। तेन प्रथमसूत्रद्वये अर्थविशेषोपहितेभ्य एव धातुभ्यः सन्। स च विशेषो मुनित्रयेण साक्षादनुक्तोऽपि वृत्तिकारादिभिरुपनिबद्धः।

 तत्र गुपेर्निन्दायाम्(काoवाo)। जुगुप्सते।

 तिजेः क्षमायाम्(काoवाo)। तितिक्षते।

 कितेर्व्याधिप्रतीकारे अपनयने नाशने निग्रहे च(काoवाo)। चिकित्सति वैद्यः। "क्षेत्रियच्परक्षेत्रे चिकित्स्यः"(पाoसूo5-2-12)इति सूत्रे वृत्तिग्रन्थः। क्षेत्रियाणि तृणानि सस्यार्थं क्षेत्रे जातानि चिकित्स्यानि अपनेयानि विनाशयितव्यानि वा। तथा क्षेत्रियः पारदारिकः। परदाराः परक्षेत्रं तत्र चिकित्स्यो निग्रहीतव्यः। विपूर्वः संशयेऽपि-विचिकित्सति मे मनः। "विचिकित्सा तु संशयः"(अoकोo1-5-4)इत्यमरः। अर्थान्तरे तु गोपयति। हेतुमण्णिच्। तेजयति। संकेतयति। हेतुमण्णिच् चुरादिणिज्वा। भूवादौ चुरादौ चानयोः पाठादेति न्यासकारः। वस्तुतस्तु सर्वत्र चुरादिणिजेव न तु हेतुमण्णिच् इत्यनुपदमेव अवयवे ह्यचरितार्थं लिङ्गं सामर्थ्यात्समुदायस्य विशेषकामिति भाष्ये समर्थितम्। युक्तं चैतत्, भ्वादौ अनुदात्तेत्सु \`गुप गोपने'तिज निशाने'(भ्वाoआ995,996)इत्यनयोः पाठात्। मैत्रेयस्तु तत्रैव \`गुप गोपनकुत्सनयोः' इति पपाठ। एषां च नित्यं सन्। तथा च भाष्यम्-"नैतेभ्यः प्राक्सन आत्मनेपदं नापि परस्मैपदं पश्यामः" इति। एवं च \`गोपते' \`तेजते' इति स्वाम्युक्तः केवलात्तङः प्रयोगः प्रत्युक्तः। नन्वेवं गोपयति तेजयतीति णिजन्तेऽपि तङ्प्रसङ्गः। सन्नन्ते तङं प्रवर्त्य अनुदात्तेत्वं चरितार्थमिति चेत्? णिचि प्रवर्त्यतां न तु सनीति विपरीतं कुतो न; इति चेत्?

 अत्रोच्यते, भिन्नार्था धातवो भिन्ना एव। एवं च निन्दाक्षमादौ यत्रार्थे सन्निष्यते तदुपहिताः सानुबन्धा भ्वादयो भिन्ना एव, यत्र लिङ्गमिति भाष्यस्यायमेवाशयः। स्पष्टं चेदं "पूर्ववत्सनः"(पाoसूo1-3-62)इति सूत्रे पदमञ्जर्याम्। एवञ्च भ्वादिभ्यो हेतुमण्णिजिति प्रागुक्तन्यासग्रन्थोऽसङ्गत एव।

 अत्राभरणकारः-गुपादिसूत्रे गुप्तिज्‌किन्मानित्युपक्रम्य गुपादिष्वनुबन्धकरणमात्मनेपदार्थमिति भाष्ये वार्तिके चोक्तत्वात्कितिः परस्मैपदिषु पठितोऽप्यात्मनेपदी बोध्यः। न च गुपादिष्विति बहुवचनं वक्ष्यमाणमान्‌बधाद्यपेक्षमिति वाच्यम्, भाष्ये विशिष्य कितेरप्युपक्रमादित्याह। एतदनुसारी वर्धमानोऽपि "स्वाश्रयं कश्चिकित्सतु" इति खण्डनस्य व्याख्यावसरे "चिकित्सतामिति तु युक्तम्" इत्याह। माधवस्तु नैतन्मेने, अनेकमहाग्रन्थविरुद्धत्वात्। तथाहि, धातुपाठे तावदयमुदात्तेत्पठितः वृत्तिकारोऽपीह परस्मैपदमुदाजहार। कैयटोऽप्याह-क्रमदर्शनाय कितिः पठितो न त्वयमनुदात्तेदिति। हरदत्तोऽप्याह \`कितिस्तु परस्मैपदी' इति। स्वामी काश्यप इन्द्रश्चेत्यादयोऽपीत्थमेव प्रत्यपीपदन्। तस्मात् श्रीहर्षोक्तिरेव युक्ता वर्धमानोक्तिरयुक्तेति दिक्।

 तथा च प्रयुज्यते-तस्य चिकित्सतो भ्रम एवं विद्वान्विचिकित्सतीत्यादि। सनो नकारः स्वरार्थः। धातुस्वरस्तु न भवति नित्करणसामर्थ्यात्। यः स्तोतारं जिघांसति सखायम्। न चार्धधातुके अतोलोपेन भाव्यम्, सार्वधातुके तु शापा सहैकादेशेन, तथा च सनोकारो मास्त्विति चेत्? न, दित्सधित्सादिभ्य एकाच्‌त्वे यङ्‌प्रसङ्गात् \`दित्स्यम्' \`धित्स्यम्' इत्यत्र ण्यत्प्रसङ्गाच्च। "कास्यनेकाज्‌ग्रहणं चुलुम्पाद्यर्थम्" इति वार्तिकस्य प्रत्ययग्रहणमपनीयानेकाज्‌ग्रहणं कर्त्तव्यमित्येवंपरत्वेन \`दित्साञ्चक्रे' इत्याद्यसिद्ध्यापत्तेश्च। एतेन सन्यङोरिति सप्तमीं व्याख्याय \`प्रतीषिषति'-\`अटाट्यते' इत्यादौ तु सन्यङोरकारोच्चारणसामर्थ्याद्‌द्वित्वमिति वदन्तः प्रसादकारादयः परास्ताः, उक्तरीत्या अकारोच्चारणस्य चरितार्थत्वात्। न्यासहरदत्तादिग्रन्थास्तु सन्यङोर्द्वित्वमपि फलमित्येवंपराः। ते च षष्ठीव्यख्यानमेव गृहीत्वा योज्या इति दिक्।

 (पाoसूo3-1-6)

 मान्‌बधदान्‌शान्‌भ्यो दीर्घश्चाभ्यासस्य(पाoसूo3-1-6)॥ एभ्यः सन्स्यात् अभ्यासस्य इकारस्य दीर्घश्च। अत्रापि पूर्ववदर्थविशेषोपहितेभ्यः सानुबन्धेभ्यो नित्यः सन्। अर्थान्तरोपहितानि तु धात्वन्तराणि चुरादौ बोद्धव्यानीति निष्कर्षः। तत्र-

 मानेर्विचारे(काoवाo)। मीमांसते। ननु ज्ञानार्थान्मानेरुत्तरसूत्रेणैव सन्नस्तु, मैवम्, दीर्घविधानार्थमिडभावार्थञ्चास्यावश्यकत्वात्। धातोरित्यविधानाद्धि सनोऽत्र नार्धधातुकत्वमतो नेट्। यत्तूत्तरतन्त्रे वाचस्पत्यादौ मीमांसाशब्दो \`माङ् माने'(दिoआo36)इत्यस्माद्‌व्युत्पन्न इत्युक्तम्, तस्यायमाशयः-इह सन्प्रकृतिस्तावदात्मनेपदार्हाच्चुरादिकाद्भिन्नैवेति स्थितम्। तत्र "मान पूजायाम्" इत्यादिवृत्तिकारग्रन्थो भङ्क्त्वा व्याख्येय एव। न हि तस्मादयं सन्। एवं स्थिते सन्प्रकृतिरनुदात्तेत्कैवेत्यत्र मानाभावात्, ङीदेव सास्तु, नुक्‌सूत्रे च निपात्यतां मुण्डमिश्रादि (पाoसूo3-1-21)सूत्रे हलिकल्योरदन्तत्ववत्। न च वैयाकरणानामुपायेष्वाग्रहः,

 उपेयप्रतिपत्त्यर्था उपाया अव्यवस्थिताः। इत्युक्तेः।

 न चैवं "सनिमीमा"(पाoसूo7-4-54)इतीस्‌प्रसङ्गः, घ्वादिसाहचर्येणेच्छासन्येव तद्विधानात् इति।

 बधेश्चित्तविकारे(काoवाo)। बीभत्सते।

 दानेरार्जवे(काoवाo)। दीदांसते।

 शानेर्निशाने।(काoवाo)। निशानं तीक्ष्णीकरणम्। शीशांसति, शीशांसते। चुरादीनां तु-मान पूजायाम्(चुoपo311)मानयति। बधबन्धने(चुoपo74)बाधयति। दान अवगुण्ठने(भ्वाoपo1019)दानयति। शान तेजने(भ्वाoपाo1020)शानयति। अत्र सन्प्रकृतिभूतौ मान्बधी अनुदात्तेतौ, शेषौ स्वरितेतौ। चुरादयस्त्वननुबन्धाः। ननु त्रयाणामर्थभेदाद्भेदोऽस्तु शानेस्तु णिच्सनोरर्थैक्यात्कथं भेद इति चेत्? धुनाति धुनोत्यादीनामिवेति गृहाण। स्यादेतत्, इह दीर्घश्रुत्या अच इत्युपस्थितं तच्चेदभ्यासेन विशेष्यते तदा अभ्यासस्याचो विधीयमानो दीर्घो हलादिशेषात्प्राक् स्यात्। अचा अभ्यासविशेषणे तु अजन्तस्याभ्यासस्य विधीयमानो हलादिशेषं प्रतीक्षतां ततोऽधिकस्य प्रतीक्षायां कारणाभावात् विशेषविहितत्वाच्च समन्तरमेव भवन् बधेरित्वस्य शेषाणां ह्रस्वस्य च बाधकः स्यात्। ततश्चाभ्यासे आकारः श्रूयेत नत्वीकार इति चेत्? सत्यम्। अत एव आभ्यासस्येति च्छेदः कृतः। अभ्यासस्य विकार आभ्यासः, स चेत्वमेव। तथाहि लोपस्तावन्नविकारः, लोपागमवर्णविकारज्ञ इति पस्पशायां द्वौ चापरौ वर्णविकारनाशाविति वार्त्तिके च पृथगुपादानात्। अभावस्यादेशविधानायोगाच्च, अच इत्युपस्थितेश्च। यदि तु ह्रस्वस्य स्यात्तर्हि तद्धितनिर्द्देशो व्यर्थः स्यात्। तस्मादित्वमेव तद्धितेन प्रत्याय्यते। यद्वा, सन्याहत्य विहितस्य विकारस्य ग्रहणमस्तु। तदेतदाभिसन्धाय व्याख्यातं प्राक् \`आभ्यासस्य विकारस्य'इति'। अथ वा "दीर्घोऽकितः"(पाoसूo7-4-83)इत्यात्राकिद्ग्रहणेन अभ्यासविकारेषु बाध्यबाधकभावो नास्तीति ज्ञाप्यते। तद्धि \`यंयंम्यते' \`रंरंम्यते' इत्यादौ नुकि कृते मा भूदिति कृतम्। विशेषविहितेन नुका अनजन्तत्वादेव दीर्घो न भविष्यतीति किंतेन? अत एव \`डोढौक्यते' \`तोत्रौक्यते' इत्यादौ ह्रस्वे कृते गुणो भवति। अन्यथा \`बबाधे' इत्यादौ चरितार्थं ह्रस्वत्वं \`पापच्यते' इत्यादौ चरितार्थो दीर्घः परत्वाद् बाधेत।

 (पाoसूo3-1-7)

 धातोः कर्मणः समानकर्तृकादिच्छायां वा(पाoसूo3-1-7)॥ इषेः कर्म तेनैव च समानकर्तृको यो धातुः तस्मादिच्छायामर्थे सन्प्रत्ययो वा स्यात्। धातोः कर्मत्वसमानकर्तृकत्वे अर्थद्वारके बोध्ये। अर्थस्यापि ते इषिनिरूपिते एव न तु क्रियान्तरनिरूपिते, इच्छायामित्यस्य सन्निधानात्। कर्तुमिच्छति चिकीर्षति। धातोः किम्? सन आर्द्धधातुकत्वं यथा स्यात्। तेन यथायथामिड्गुणौ स्तः। अन्वथा \`जुगुप्सते' इत्यादाविव न स्याताम्। कर्मणः किम्? गमनेनेच्छतीत्थर्थे \`जिगमिषति' इति मा भूत्। समानकर्तृकात्किम्? देवदत्तकर्तृकं भोजनमिच्छति यज्ञदत्तः। इच्छायां किम्? कर्तुं जानाति। वावचनाद्वाक्यमपि। न च "समानकर्तृकेषु तुमुन्"(पाoसूo3-3-158)इति तुमुन्विधानसामर्थ्यादेव वाक्यं सिद्धमिति वाच्यम्, चिकीर्षितुमिच्छतीत्यत्र चरितार्थत्वात्। नह्यत्र सनः प्रसङ्गः, सन्नन्तान्न सन्नितिवक्ष्यमाणत्वात्।

 आशङ्कायामुपसंख्यानम्(काoवाo)॥ कूलं पिपतिषति। श्वा मुमूर्षति। शङ्के पतिष्यति कूलम्। शङ्के मरिष्यति चेत्यर्थः। आशङ्का सम्भावना तद्विशिष्टक्रियावचनात्स्वार्थे सन्निति कैयटादयः। शङ्काविशिष्टयोः पतनमरणयोर्लडर्थवर्त्तमानत्वान्वये \`स्वर्गी ध्वस्त' इत्यादाविव विशेषणीभूतशङ्कायां वर्तमानत्वपर्यवसानं बोध्यम्। प्रत्याख्यानं तु यो यदिच्छति स तस्य पूर्वरूपाणि करोति यथा-देवदत्तः कटं चिकीर्षुः पूलादीन्युपादत्ते। एवं कूलस्यापि लोष्टविशरणादीन्युपलभ्य पतनेच्छाऽध्यारोप्यते। यद्वा, सन्विधायके सूत्रे इच्छाशब्दो गौणमुख्यसाधारणः। गौणमुख्यनयायस्तु लक्ष्यानुरोधात्स्वरितत्वाच्च नाश्रयिते। अत्र भाष्यम्--

 शेषिकान्मतुबर्थीयाच्छैषिको मतुबर्थिकः।

 सरूपः प्रत्ययो नेष्टः सन्नन्तान्न सनिष्यते॥

 अयं श्लोक इह सूत्रे मतुब्विधौ च भाष्ये पठितः। अस्माभिस्तु चतुर्थे "शेषे"(पाoसूo4-2-12)इति सूत्रे ज्ञापितोयऽमिति तत्रैव व्याख्यास्यते। एतव्द्याख्यानपराः प्रकृतसूत्रस्थकैयटहरदत्तादिग्रन्थाः पाञ्चमिकभाष्यविरुद्धा इति तत्रैव वक्ष्यते। िह सन्प्रसङ्गादन्योऽप्यनिष्टः प्रत्ययो वारितः। प्रकृतोपयुक्तं तु 'सन्नन्तान्न सनिष्यते" इति। सरूप इत्येव। सारूप्यं चात्र सादृश्यम्। स्वार्थसन्नन्त्तात्तु स्यादेव। जुगुप्सिषते। मीमांसिषते। एतच्च न्यायसिद्धम्। तथाहि, लक्ष्यवसादिह जातिः पदार्थः। तत्र च सकृल्लक्षणं प्रवर्त्तते इति सन्प्रवृत्तेः प्राक् तदन्तप्रकृत्यसम्भवात्तदन्तात्प्रत्ययस्य प्रसङ्ग एव नास्तीत्याहुः। एवं तु यङ् सन् ण्यन्तात्सनि बो भूयिषयिषतीत्यादि बहूनां लेखनं विरुध्यते। तस्माद्वाचनिकः सन्नन्तात्तदभाव इत्येव सारम्। इह यो ग्रामं गन्तुमिच्छति तस्य यद्यपि ग्रामो न स्वरूपेणेष्टः ग्रामो मे स्यादिति, तथापि गम्यमानतारूपेणेष्ट एव। अत एव ग्रामो जिगंस्यते जिगमिषितव्यः जिगमिषितः सुजिगमिष इति सन्नन्ताद्ग्रामे कर्मणि लादयो भवन्ति। गमनं प्रति कर्मत्वमप्यस्त्येव। अत एव ग्रामं ग्रामाय वा जिगमिषतीत्यत्र "गत्यर्थकर्मणि"(पाoसूo2-3-12)इति द्वितीयाचतुर्थ्यौ भवत इति भाष्ये स्थितम्। एवं च ग्रामो गमनं चेत्युभयमिषेः कर्म "शक्यं च क्षुदुपहन्तुम्" इति पस्पशायां भाष्यस्य तत्रत्यकैयटस्य च पर्यालोचनया क्षुत् उपहननं चेत्युभयं शकेः कर्मेति स्थितम्। एवं च गन्तुमिष्यते शक्यते चेति प्रयोगे ग्रामो ग्रामं चेत्युभयमपि विवक्षाभेदेन साधु। प्रथमान्तस्य हि इषि शकिभ्यां कर्मत्वेन शाब्दोऽन्वयः, गमिना त्वार्थः। द्वितीयान्तस्य तु गमिं प्रति कर्मत्वं शाब्दम्, इषशकी प्रति तु विशिष्टस्य वैशिष्ट्यं, विशेष्ये विशेषणं तत्र च विशेषणान्तरमिति वा बोध्यम्। एतेन इषिशकी च द्विकर्मकौ भाष्ये स्थिताविति माधवग्रन्थो व्याख्यातः। किन्तु एतदुपष्टम्भेन "अयाचितारं नहि" इति श्लोके देवदेवस्य शकिकर्मत्वं यदुपपादितं तच्चिन्त्यम्। उक्तरीत्या हि सुतां ग्राहयितुमिति द्वयं कर्मास्तु, गृह्णादिकर्तुस्तु शकिकर्मतायां कः प्रसङ्गः?

 ॥ इति श्रीशब्दकौस्तुभे तृतीयस्याध्यायस्य प्रथमे पादे प्रथममान्हिकम् ॥













.

 ॥ तृतीयस्याध्यायस्य प्रधमपादे द्वितीयमान्हिकम् ॥

 (पाoसूo3-1-8)

 सुप आत्मनः क्यच्(पाoसूo3-1-8)॥ कर्मण इच्छायां वेति वर्तते। इषिकर्मण एषितृसम्बन्धिनः सुबन्तादिच्छायामर्थे क्यच् प्रत्ययो वा स्यात्। आत्मनः पुत्रमिच्छति पुत्रीयति। आत्मशब्दोऽत्र परव्यावृत्तिपरः स्वशब्दपर्यायो गृह्यते न तु चेतनमात्रवचनः। तथात्वे हि स इच्छां विशेषयेत् सुबन्ते वा? आद्येऽपि आत्मन इति कर्तरि षष्ठी चेत्? आत्मा चेदिच्छतीति तर्हि पर्यवत्स्येत्। तथा च व्यर्थविशेषणता, नह्य नात्मा इच्छति। कर्मष्ठ्यां तु "अश्वक्षीर"(पाoसूo7-1-51)इति सूत्रं न सङ्गच्छते, क्षीरादिभ्यः क्यचो दुर्लभत्वात्। द्वितीयेऽपि व्यर्थविशेषणतैव। परस्यापि हि इष्यमामः चेतनसम्बन्धी भवत्येव। तस्माद्य थोक्तमेव साधु। स्वस्य यत्सुबन्तमित्यत्र तु कस्य स्वस्येत्यपेक्षायां इच्छया एषितुः संनिधापितत्वात् तस्यैवेति लभ्यते। न चैवमपि आत्मनः पुत्रं परस्य स्वामिनमिच्छतीत्यत्र प्रसङ्गः, सुबन्तस्यात्मसन्वन्धित्वादिति वाच्यम्, नह्यत्र यथाकथंचिदात्मसम्बन्धित्वं विवक्षितम्, किं तर्हीष्यमाणं रूपमात्मसम्बन्धित्वेन यदेष्यतेतदा प्रत्ययः। इह त्वात्मीयत्वेन नेच्छा किन्तु परस्वामित्वेनेति न दोषः। सुष्ग्रहणं पदविधित्वार्थम्। तेन समर्थपरिभाषोपस्थानान्महान्तं पुत्रमिच्छतीत्यादौ सापेक्षान्न भवति। अन्यथा महान्तं पुत्रीयतीतिस्यात्। न च सुब्‌ग्रहणं विनाऽपि कर्मण इत्यनेनैव पदविधित्वं लभ्यतामिति वाच्यम्, यत्र हि पदस्यासा धारणं रूपमाश्रीयते स पदविधिः कर्मत्वं तु अपदेऽपि दृश्यते धातोः कर्मण इति यथा। कथं तर्हि "कर्मण्यण्"(पाoसूo6-2-1)इत्यादौ पदविधित्वमिति चेत्? उपपदसञ्ज्ञाया अन्वर्थत्वबलादिति गृहाण। महापुत्रीयतीति तु महापुत्रीमिच्छतीति विग्रहे बोध्यम्। आत्मनः किम्? राज्ञः पुत्रमिच्छति पुरोहितः। नन्वसामर्थ्यादेवात्र न भविष्यतीति चेत्? तर्ह्यात्मनः पुत्रमिच्छतीत्यत्रापि न स्यात्। ननु लौकिकविग्रहे आत्मन इति प्रयोगेऽपि अलौकिके प्रक्रियावाक्ये केवलात्पुत्रशब्दात् क्यजिति चेत्? तर्हि तथैव परकीयपुत्रेच्छायामपि स्यादिति गृहाण। किञ्च पुत्रशब्दस्य नित्यसापेक्षत्वान्नासामर्त्यम्। अपिच यत्रार्थादेव परकीयत्वे गम्यते तत्र परस्येति प्रयोगाभावात्स्पष्टैवातिव्याप्तिः। अघमिच्छतीति यथा। न हि कश्चिदात्मनोऽघमिच्छति। क्यचः ककारो "नः क्ये"(पाoसूo1-4-15)इति सामान्यग्रहणार्थः। \`ये' इत्युक्ते हि \`सामसु साधुः सामन्यः' अत्रापि स्यात्। चकारस्तदविघातार्थः। स्वरस्तु प्रत्ययस्वरेम धातुस्वरेणा वा सिद्धः। अकारस्तु यद्यपि न श्रवणार्थः, आर्द्धनिषेधार्थः सः। तथाहि, समिधं दृषदं वेच्छति समिध्यति, दृषद्यति। ततो ण्वुल् "अतो लोपः"(पाoसूo6-4-48)। " यस्य हलः"(पाoसूo6-4-41)। "क्यस्य विभाषा"(पाoसूo6-4-50)। समिधकः। दृषदकः। अत्राल्लोपस्य स्थानिवद्भावात् "पुगन्त"(पाoसूo7-3-86)इति गुणः "अत उपधायाः"(पाoसूo7-2-116)इति वृद्धिश्च न भवति। किञ्च मृदमिच्छति मृद्यति। मृद्यतेः "अचो यत्"(पाoसूo3-1-97)अतोलोपादि पूर्वत्-मृद्यम्। "यतोऽनावः"(पाoसूo6-1-213)इत्याद्युदात्तत्वम्। अपिच \`पुत्रीयति' इत्यादौ शपोऽनुदात्तता स्यात्। शपा सहैकादेशे तु स उदात्तो भवति। अपिच मृद्यतेरनेकाच्‌त्वाद्य ङोनुत्पत्तिराम्प्रत्ययश्च फलमिति दिक्।

 क्यचि मान्तीव्ययाचां प्रतिषेधः(काoवाo)॥ मान्तश्चाव्ययं चेति द्वन्द्वः, तेन तत्प्रकृतिक लक्ष्यते। मान्तप्रकृतिकादव्ययप्रकृतिकाच्च सुबन्तान्न क्यजित्यर्थ-। यथाश्रुते तु पुत्रमिच्छतीत्यादौ क्यज् न स्यात् काविच्छति कानिच्छतीत्यादौच स्यात्। इदमिच्छति स्वरिच्छति। गोसमानाक्षरनान्तादित्येके। गोमिच्छति गव्यति-"वान्तो यि प्रत्यये"(पाoसूo6-1-79)। दधीयति, मधूयति-"अकृत्सार्व"(पाoसूo7-4-25)इति दीर्घः। कर्त्रीयति-"रीङ्ऋत-"(पाoसूo7-4-27)। राजीयति, तक्षीयति-"नः क्ये"(पाoसूo1-4-15)पदत्वान्नलोपे "क्यचि च"(पाoसूo7-4-33)इतीत्वम्। "नलोपः सुप्स्वर"(पाoसूo8-2-2)इति नियमान्नासिद्धत्वम्। अस्मिन्पक्षे \`वाच्यति' \`मृद्यति' इत्यादि न सिद्ध्येदिति नायं स्थितः पक्ष इत्याहुः।

 छन्दसि परेच्छायामपि(काoवाo)। जहि यो नो अघायति। मा त्वा वृका अघायवो विदन्। ज्ञापकात्सिद्धम्। यदयं क्यचि प्रकृतेरीत्वबाधनार्थम् \`अश्वाघस्याऽऽत्"(पाoसूo7-4-37)इत्याकारं शास्ति। न हि कश्चिदात्मनोऽघमिच्छति। न चाचारक्यजर्थं तत्, छन्दसि अघशब्दादाचारे क्यचोऽदर्शनात्, उदाहृतस्थले इच्छार्थस्यैव प्रतीतेरित्याहुः। क्यजन्तेषु प्रकृत्यर्थो यद्यपि कर्म तथापि तस्य दात्वर्थान्तर्भावात् जीवतिनृत्यती त्यादिवदकर्मक एवेच्छाक्यजन्तः। अतोऽस्माद्भावे कर्तरि च लादयः। आचारक्यजन्ते तु पुत्रादेरुपमानकर्मणो धात्वर्थान्तर्भावेऽपि छात्रादेरुपमेयकर्मणोऽनन्तर्भावात्तस्मिन्कर्मणि लादयो भवन्त्येव। \`पुत्रय्यिते छात्रः' \`पुत्रीयितव्यः' इत्यादि यथा, \`श्येनायते काकः' इत्यत्र उपमानकर्तुरन्तर्भावेऽपि उपमेयकर्तरि लो भवति तद्वत्। ननूक्तरीत्या मुण्डं करोति मुण्डयति माणवकमिति न सिध्येत्, णिजन्ते मौण्ड्यगुणविशिष्टत्वेनैव कर्मान्तर्भूतं न तु माणवकत्वादिना विशेषेणेति यदि, तर्हि तथैव मुण्डमिच्छति मुण्डीयति माणवकमित्यपि स्यात्। तस्मात् णिच्क्यचोर्विशेषो वक्तव्य इति चेत्? उच्यते, "तत्करोति'(गoसूo)इति णिचि सिद्धे "मुण्डमिश्र"(पाoसूo3-1-21)इति पुनर्विधानं सापेक्षेभ्योऽपि यथा स्यादित्येवमर्थमेव। क्यच् तु निरपेक्षेषु चरितार्थ इति स्पष्ट एव विशेषः। यद्वा, कण्ड्वादिवत् मुण्डादयो द्विविधाः। धातवः प्रातिपदिकानि च। तत्र सौत्रा एते विशिष्टक्रियावचना धातवः। तेभ्यश्चुरादिवत्स्वार्थे णिच्। प्रातिपदिकानां तु विग्रह एव। माणवकं मुण्डं करोतीति। अथवा मुण्डयतीत्यत्र कमिति विशेषाकाङ्क्षा अनुभवसिद्धा। मुण्स्यैव वा शुद्धेन करोतिनाऽन्वयः। मौण्ड्यविशिष्टेन तु माणवकस्य। यथा \`गां दोग्धि पय' इतिशुद्धस्य दुहेः पूर्व गवा सम्बन्धः, पश्चात्तु गोदुहिना पयसः। क्यच्प्रत्ययस्तु अनभिधानान्न भवति। मामवकं मुण्डीयतीत्युक्ते मुण्डमिवाचरतीत्यर्थान्तरमेव गम्यते। तदुक्तं हरिणा--

 सदपीच्छाक्यचः कर्म तदाचारक्यचाहृतम्।

 वाक्यवाच्यमतो व्यक्तेर्यथाऽभ्यासः क्रमादिषु॥ इति।

 अस्यार्थः-सदपि न्यायतः सम्भवदपीच्छाक्यचः कर्म वाक्यवाच्यं माणवकं मुण्डमिच्छतीत्येवं रूपेण बोधनीयम्, न तु क्यजन्तेन, यत आचारक्यचा हृतं निरवकाशीकृतम्, तदर्थस्यैव निरूढेः। आचारक्यचा हरणे वाक्यवाच्यत्वे वा हेतुमाह-अतो व्यक्तेरिति। अतोऽस्मात् क्यचो व्यक्तेराचारार्थस्यैव प्रतीतेः। अतो वाक्यादिच्छाकर्मणः प्रतीतेरिति वा। यथा क्रमादिषु गत्यर्थेषु अभ्यासः पौनःपुन्यं वाक्येनैव गम्यते न तु यङा, कौटिल्ये निरूढेः। उक्तं च प्रकीर्णकाण्डे-

 सदपीच्छाक्यचः कर्म्म एव प्रयुज्यते।

 प्रसिद्धेन हृतः शब्दो भावगर्हाभिधायिना॥

 अभ्यासे तुल्यरूपत्वान्न यङन्तः प्रवर्तते। इति॥

 एतेन यथेति क्रमादिषु यथा वेदादिविषयोऽभ्यासो व्यज्यते तथा वाक्ये इच्छाक्यचः कर्मेत्यर्थः। अथवाऽभ्यासक्रमादिष्वित्येकं पदम्, अभ्यासेन वर्मक्रमादिविषयाभिव्यक्तिर्भवति तथा वाक्येन कर्मत्वविषयाभिव्यक्तिरित्यर्थ इति विवरणं प्रत्युक्तम्। अत्र भाष्ये क्यजन्तस्य \`इष्टः पुत्रः' \`इष्यते पुत्रः' इत्यादयो विग्रहा निराकृताः। तस्यायमाशयः-यद्यपि वृत्तिवाक्ययोरत्यन्तसमानार्थकता नास्तीत्यदूरविप्रकर्षेणैव सर्वत्र विग्रहः, तथापि सुसदृशसम्भवे मन्दसदृशोपादानमन्याय्यम्। इच्छाक्यजन्तस्य चाकर्मकतया कर्मप्रत्ययान्तैर्विग्रहोऽनुचितः, निरर्थकाधिकावापत्तेरिति। अत एव बाहुलकात्कर्मणि क्विबन्तस्य श्रीशब्दस्य \`श्रीयते' इत्येव विग्रहो न्याय्यो न तु श्रयन्त्येतामिति कर्त्रर्थतिङन्तेनेति मान्याः। यदि तु कर्तरि क्विप् तर्हि श्रयतीत्येव विग्रह इत्यन्यदेतत्। एवं च श्रयन्त्येतामित्यत्र किं शब्दाशुद्धिरर्थाशुद्धिर्वेत्यादिवल्गनमत्रत्यभाष्यापर्यालोचनमूल कत्वादुपेक्ष्यम्।

 अथ नामधातुषु प्रतिसूत्रं लेशतः प्रक्रिया व्युत्पाद्यते। पुत्रीयतीत्यादौ अलौकिके प्रक्रियावाक्ये सन्धिकार्यरहितात्पुत्र अमित्यस्यात्क्यचि सुपो लुक् "अन्तरङ्गानपि"(पoभाo53)इति न्यायात्। ततः "क्यचि च"(पाoसूo7-4-33)इतीत्वम्, अश्वस्यति। वृषस्यति। क्षीरस्यति। लवणस्यति। "अश्वक्षीरवृषलवणानामात्मप्रीतौ क्यचि"(पाoसूo7-1-51)इत्यसुगागमः। अत्रात्मप्रतावित्यपनीय "अश्ववृषयौर्मैथुनेच्छायाम्" "क्षीरलवणयोर्लालसायाम्" इति वक्ष्यते। तेनाद्ययोरुदाहरणयोरश्ववृषयोर्मैथुनायेच्छतीत्यर्थः। अन्ये तु परित्यक्तप्रकृत्यर्था मैथुनेच्छैवार्थ इत्याहुः। तथा च कालिदासः--

 इति रामो वृषस्यन्तीं वृषस्कन्धः शशास ताम्। इति।

 निघण्टुश्च-\`वृषस्यन्ती तु कामुकी' इति। इतरयोरपि तृष्णातिरेकोऽभ्यवजिहीर्षातिरेको लालसा, तेन क्षीरलवणेच्छायां लालसारूपायामित्यर्थलाभात् क्षीरलवणे अतिशयेन अब्यवहर्तुमिच्छतीत्यर्थः। अत्र प्रकृत्यसुगकारयोः सवर्मदीर्घं बाधित्वा "अतो गुणे"(पाoसूo6-1-97)इति पररूपम्। अकारोच्चारणं तु पूर्वसूत्रोदाहरणे \`ब्राह्मणासः' इत्यादौ कृतार्थम्। तथ "सर्वप्रातिपदिकेभ्यो लालसायमसुग् वक्तव्यः" इत्यनकारान्तादसकि दध्यस्यतीत्यादौ च सुगसुकौ च दघिमधुभ्यामेव स्तः, भाष्ये "दधिस्यति मधुस्ततीत्येवमर्थम्" इत्युक्तेरित्येके। अन्ये तु सर्वप्रातिपदिकेभ्य इत्येके इति सर्वग्रहणाद्‌बहुवचननिर्देशाच्च सर्वत्रस्तः। एवमर्थमिति तूदाहरणान्तराणामप्युपलक्षणमिति वदन्ति।

 अशनोदकधनेभ्यः क्यचि "अशनायोदन्यधनाया बुभुक्षापिपासागर्धेषु"(पाoसूo7-4-34)इत्यशनधनयोरीत्वापवाद आत्वम् उदकस्योदन्नादेशश्च। अशनायति। सद्यो भोक्तुमशनमिच्छतीत्यर्थः। बुभुक्षायां किम्? अशनीयति। औत्तरकालिकमशनमिच्छतीत्यर्थः। उदन्यति। पातुमुदकमिच्छतीत्यर्थः। उदकीयति। स्नानाद्यर्थमुदकमिच्छतीत्यर्थः। धनायति, सत्यपि धने भूयोऽपीच्छतीत्यर्थः। धनीयति। दरिद्रः सन् धनमिच्छतीत्यर्थः। केचित्तु अशनादिप्रकृत्यर्थमनपेक्ष्य केवलं बुभुक्षादीनेव क्यजन्तस्यार्थान् मन्यन्ते। तथाच निघण्टुः-"उदन्या तु पिपासा तृट्" इति। भारविश्च-"किमु धनं धनायितुम्" इति। गार्ग्यमिच्छति गार्गीयति। अत्र "क्यच्व्योश्च"(पाoसूo6-4-152)इति हल उत्तरस्य आपत्ययकारस्य लोपः। उपार्षभीयति, उपर्षभीयति। उपाल्कारीयति, उपल्कारीयति। अत्र "वा सुप्यापिशलेः"(पाoसूo6-1-92)इति वृद्धिविकल्पः। पक्षे गुणः। न च पक्षे गुणः। न च पक्षे "ऋत्यकः"(पाoसूo6-1-128)इति प्रकृतिभावः शङ्कनीयः। वा सुपीत्यत्र हि "उपसर्गादृति धातौ"(पाoसूo6-1-91)इति सम्पूर्णमनुवर्त्तते। तत्र "यत्क्रियायुक्ता" इति न्यायेनोपसर्गग्रहणादेव धाताविति लब्धे पुनर्धातु ग्रहणं योगविभागेनाधिकविधानार्थं सत्प्रकृतिभावं बाधत इति षष्ठे वक्ष्यमाणत्वात्।

 उपगता ऋषभीयका अमुं देशम् उपर्षभीयको देशः। इह गुणप्रकृतिभावौ न तु वृद्धिः, गमिम्प्रत्युपसर्गत्वेऽपि सुब्धातुं प्रत्यतथात्वात्। न च "उपसर्गादध्वनः"(पाoसूo5-4-54)इत्यादाविव प्राद्युपलक्षकत्वम्, तत्रेवात्र मुख्ये बाधकाभावात्। ऋषभस्य समीपमुपर्षभं तदिच्छति उपर्षभीयति। अत्रापि गुणप्रकृतिभावौ न तु वृद्धिः, पूर्ववत्। स्यादेतत् "धातुसंज्ञानिमित्ते प्रत्यये चिकीर्षिते उपसर्गाः पृथक् क्रियन्ते" इति तावद्वक्ष्यते \`उदमनायत' \`उन्मनाय्य गतः' \`उन्मिमनायिषते' इति अट्‌ल्यप्‌द्विर्वचनानि यथा स्युरिति। एवं चेहापि ऋषभशब्दादेव क्यच्। तेन-उपार्षभीयत्, उपर्षभीय्य, उपेन प्रादिसमासः। उपर्षिषभीयिषति इत्यादि सिध्यतु, वृद्धिस्तु कुतो नेति चेत्,? ऋषभीयतेरिह सुब्धातुत्वाभावात्। "प्रत्ययग्रहण"(पoभाo23)परिभाषया हि उपर्षभशब्दोऽत्र सुबन्तः, न तु केवल ऋषभशब्दः। तदिह यः सुबन्तो नासौ धात्ववयवः, यश्च धात्ववयवः नासौ सुबन्तः, किञ्चोपसर्गत्वाभावादपि न वृद्धिः। अत एव "ल्यबर्थं प्रादिसमासः" इत्युक्तं न तु \`गतिसमासः' इति। न च सोऽपि क्त्वान्तेनासामर्थ्यात्कथमिति वाच्यम्, प्रकृत्येकदेशद्वारकस्य विशिष्टेन सामर्थ्यस्य कृत्सु सर्वत्र वाच्यत्वात्। न चोक्तरीत्या सुब्धातुत्वाभावे यथेष्टद्विर्वचनं न सिध्येदिति वाच्यम्, नामदातुत्वस्यैव तत्र प्रयोजकत्वात्। ऋकारमिच्छति ऋकारीयति उपर्कारीयतीत्यत्र "वासुपि"(पाoसूo6-1-92)इति वृद्धिः श कलप्रकृतिभावस्चेत्यभयं न भवति, ऋतीति तपरकरणात्। उस्रामैच्छत् औस्रीयत्। औंकारीयत्। आ ऊढः ओढः, औढीयत्। अत्र "उस्यपदान्तात्"(पाoसूo6-1-96)"आमाङोश्च"(पाoसूo6-1-95)इति पररूपं प्राप्तम् "आटश्च"(पाoसूo6-1-90)इति पुनर्वृद्धिविधानार्थेन चशब्देन बाध्यते। तथा च षष्ठे वार्तिकम्-"उत्सोमाङ्क्ष्वाटः प्रतिषेधः" इति। उसि ओमाङोश्च परयोराटः पररूपं नेत्यर्थः।

 स्यादेतत्, उक्तवार्तिके आङ्ग्रहणम् औढीयदिति तद्भाष्यं चासङ्गतम्, उपसर्गाणां पृथक्करणस्य ज्ञापितत्वात्। न च सन्ध्यभावविषयकमेव तदिति वाच्यम्, उपर्षभीयतीत्यत्र तदभावापत्तेः। न चेष्टापत्तिः, माधवादि ग्रन्थविरोधात्।

 अत्राहुः-यत्रोपसर्गस्वरूपमविकलं पृथक् प्रतीयते सं ज्ञापकस्य विषयः। इह तुं आङ् उकारेण सहैकादेशे न तथेति औकारात्पूर्वमाट्। तस्य अन्तवद्भावलब्धाङ्व्यपदेशेन ओकारेम सह प्राप्तं पररूपं वृद्धि मा बाधिष्टेति वार्तिके आङ्खहणम्। उक्तवार्तिकभाष्यग्रन्थ एव च ज्ञापकस्य विशेषविषयत्वे प्रमाणमिति। एवं स्थिते आ इतः एतः, ऐतीयत्, एतीयित्वा, एतितीयिषतीत्यादि द्रष्टव्यम्। प्रएतीयतीति स्थिते "एङि पररूपम्"(पाoसूo6-1-94)बाधित्वा प्राप्ताम् "एत्येधति"(पाoसूo6-1-89)इति वृद्धिम् "ओमाङोश्च(पाoसूo6-1-95)इति पररूपं परत्वाद्बाधते। प्रेतीयति। आगत ऋश्यः आ ईषदृश्यो वा अर्श्यः, प्रादिसमासः, अर् गुणः, अर्श्यमिच्छति अर्श्यीयति, आर्श्यीयत्। अत्र गुमस्य अन्तवद्भावेन आङ्त्वाद् "ओमाङोश्च" इति पररूपं प्राप्तं परत्वात्तद्बाधित्वा सवर्णदीर्घः प्राप्तः सोऽपि "आटश्च"(पाoसूo6-1-90)इति पुनर्वृद्धिविधानार्थेन चकारेण बाध्यत इति केचित्। तन्न, रूपे विशेषाभावात्, पुनर्विधानस्य पररूपबाधेनोपक्षीणत्वाच्च। अत एव "उस्योमाङ्क्षु" इति वार्तिकेन पररूपेमेव निषिद्धमिति दिक्।

 अर्श्यीयतीत्यस्य प्रादिपूर्वत्वे प्रर्श्यीयति। अत्र "ओमाङोश्च'(पाoसूo601-9-7)इति बाधित्वा परत्वात्प्राप्तः सवर्मदीर्घः चकारेम पुनः पररूपविधानान्नेति माधवः। अरमिच्छति अरीयति, "रीङ् ऋतः"(पाoसूo7-4-27)अलमिच्छतीत्यत्रापि इदमेव रूपं, सावर्ण्यात्। तपरकरणाद्दीर्घस्य न रीङ् नापि ऋत इत्वम्, अधातुत्वात्। ऋयति। हेशब्दमिच्छति हेयति। गामिच्छति गव्यति। गव्यिता। अतो लोपे "क्यस्य विभाषा"(पाoसूo6-4-50)इति हल उत्तरस्य क्यप्रत्ययकारस्य प्राप्तो लोपः "सन्निपात"(पoभाo87)परिभाषया न भवति। अगव्यीत्। "वदव्रज"(पाoसूo7-2-3)इत्यत्र हल्ग्रहणस्य हल्समुदायस्य प्रतिपत्त्यर्थत्वेऽपि अल्लोपस्य स्थानिवत्त्वेनाङ्गस्य हलन्तत्वाभावान्न वृद्धिः। रैयति। ग्लाव्यति ग्लाव्यिता। श्वलिह्यति। श्वलिह्यिता, श्वलिहिता। अश्वलिहीत्। अत्र हलन्तलक्षणा वृद्धिर्न, अल्लोपस्य स्थानिवत्त्वात् "नेटि"(पाoसूo7-2-4)इति निषेधाच्च। अत्र "हो ढः"(पाoसूo882--9)इति ढत्वं न, "नः क्ये" इति नियमेनापदान्तत्वात्। अत एव \`गोदुह्यति' इत्यत्र "दादेः"(पाoसूo842-32)इति घत्वं \`मित्रद्रुह्यति' इत्यादौ "वा द्रुह"(पाoसूo8-2-33)इति तद्विकल्पः \`उपानह्यति' इत्यादौ "नहो धः"(पाoसूo2-34)इति धत्वम् \`अनडुह्यति' इत्यादौ "वसुस्रं"(पाoसूo8-2-72)इति दत्वं च न। पुरमिच्छति पूर्यति। "हलि च"(पाoसूo8-2-77)इति दीर्घः। यत्तु अधातुत्वान्न दीर्घ इति माधवेनोक्तम्। तन्न, पिपर्त्तेः क्विपि "उदोष्ठ्यपूर्वस्य"(पाoसूo7-9-92)इत्युत्वे रपरत्वे च निष्पन्नस्य पुर्‌शब्दस्य धातुत्वानपायात्। कथमन्यथा पूः पूर्भ्यामित्यादौ दीर्घः। कथं च "ऋक्पूरब्धूः"(पाoसूo5-4-78)"पूः सर्वयोः"(पाoसूo3-2-41)इत्यादिनिर्द्देशा इति दिक्।

 एवं गिरमिच्छति गीर्यति। अत्रापि गिरतेः क्विपि ऋत इत्वे रपरत्वे प्राग्वद्दीर्घः। गीर्यिता, गिरिता। "क्यस्य विभाषा"(पाoसूo6-4-50)इति यलोपपक्षे हल्परत्वाभावान्न दीर्घः। "र्वोः"(पाoसूo802-76)इति पदस्य विधीयमानोऽपिन, "नः क्ये" इति नियमेनापदत्वात्। स्वरिच्छतीति तु वाक्यमेव न तु क्यत्, मान्ताव्ययेभ्यः प्रतिषेधात्। यतुर्यति। दिव्यति। अनयोरधातुत्वात् "हलि च"(पाoसूo7-2-77)इति दीर्घो न। चतुर्‌दिव्‌शब्दौ हि "चतेरुरन्"(उoसूo747)इति सूत्रेम "दिवेर्डिविः" इति न्यासोहितसूत्रेण च व्युत्पन्नौ अव्युत्पन्नावेव वा। उभयथाऽपि धातुत्वाभावः स्पष्ट एव। यत्तु प्रक्रियायां "हलिच"(पाoसूo8-2-77)इति दीर्घः दिवमिच्छति दीव्यतीत्युक्तम्, तदप्रामाणिकमेव। तथाच हलि चेति सूत्रे काशिका-"धातोरित्येव दिवमिच्छति दिव्यति' इति। यत्तु दिवेरौणादिके क्वपि दिवशब्दो दातुरेवेति। व्युत्पत्तिपक्षमाश्रित्य प्राक्रियाग्रन्थः, अव्युत्पत्तिपक्षमाश्रित्य तु काशिकेत्यविरोध इति प्रसादकृतोक्त; तत्तुच्छम्, क्विबन्तत्वे ऊठः प्रसङ्गाद् भाष्यविरोधाच्च। "दिव औत्"(पाoसूo7-1-70)इति सूत्रादधातुग्रहणानुवृत्त्या वेति द्वेधा समाहितम्। उभयथाऽपि त्वत्पक्षे असङ्गतिः स्पष्टैवेति दिक्।

 तमिच्छति तद्यति। यद्यति। प्राणितीति प्राण्, प्राण्यति। अहर्यति। "रोऽसुपि"(पाoसूo8-2-69)इति रुत्वापवादो रेफः। स च नलोपे कर्तव्ये असिद्धो नेति वक्ष्यते।

 उज्झेः क्विप् उत्, तमिच्छति उज्झ्यति। ककुभ्यति। मृडं परिव़ढं वाऽऽ

चक्षाणामिच्छति मृड्यति, परिव्रढ्यति। णाविष्ठवदित्यतिदेशात्परिवृढेर्ऋकारस्य रेफः। बुधेः क्विप्, भुत्, तमिच्छति बुध्यति। त्वां मामिच्छति त्वद्यति मद्यति। अतित्वामतिमामिच्छति अतित्वद्यति, अतिमद्यति। "प्रत्ययोत्तरपदयोश्च"(पाoसूo7-2-98)इति त्वम ौ। युवामावां वेत्यादिविग्रहे युष्मद्यति, अस्मद्यति। अतियुष्मध्यति, अत्यस्मद्यति। उखां पन्थानं च आचक्षणमिच्छति उख्यति, पथ्यति। मरुत्यति। अदस्यति। पयस्यतीत्यादि।

 (पाoसूo3-1-9)

 काम्यच्च(पाoसूo3-1-9)। उक्तविषये काम्यच् स्यात्। पुत्रमात्मन इच्छति पुत्रकाम्यति। "सुप आत्मनः क्यच्काम्यचौ" इति वक्तव्ये उत्तरत्र द्वयोरनुवृत्तिर्मा भूदित्येवमर्थो योगविभागः। न चैवमपि सन्निहितत्वात्काम्यजेवोत्तरत्र सम्बध्येतेति वाच्यम्, इह चकारेणानुकृष्टस्य क्यच उत्तरार्थत्वात्। सुप आत्मनः काम्यच् क्यच्चेति तु सूत्रयितुं युक्तम्। काम्यचः ककारस्य इत्संज्ञा न, फलाभावात्। न च "किति च"(पाoसूo7-2-118)इति निषेधः फलम्, अधातुविहितत्वेन आर्द्धदातुकत्वाभावादेव गुणाप्राप्तेः। \`वाक्काम्यति' इत्यत्र सम्प3सारणं फलं स्यादिति चेत्? न, षष्ठान्ते भ्रौणहत्ये तत्त्वनिपातनेन "धातोः स्वरूपग्रहणे तत्प्रत्यये कार्यविज्ञानम्" इति ज्ञापयिष्यमाणत्वात्। तत्प्रत्ययो धातुसंशब्दनेन विहितः प्रत्यय इति प्राञ्चः।

 स्वरूपग्रहणं च नेह शृङ्गग्राहिकयोपादानम्, तथा सति \`घृतस्पृग्भ्याम्' इत्यादौ "अनुदात्तस्य र्चदुपधस्य"(पाoसूo6-1-59)इत्यमागमप्रसङ्गात्। किन्तु यत्कार्यं धातुं न व्यभिचरति तत्रेयं परिभाषोपतिष्ठते। तथाच स्वरूपग्रहणं नाम धातोरेवाश्रयणम्। तच्च यथाकथञ्चिदित्यास्तां तावत्।

 चकारस्तु भाष्यवार्तिकयोः प्रत्याख्यातः। न्यासकारहरदत्तमाधवास्तु 'पुत्रकाम्यिष्यति' इत्यादौ सतिशिष्टमपि स्यस्वरं बाधित्वा धातुस्वरो यथा स्यादित्येतदर्थं चित्करणमित्याहुः। तत्तु प्रौढिवाद मात्रं मुनिवचनविरोधेन स्वोत्प्रेक्षितस्वारस्यानादर्त्तव्यत्वादिति सुहृदयैर्विभाव्यताम्।

 पुत्रकाम्यिता। पुत्रकाम्यिष्यति। इह "यस्य हलः"(पाoसूo6-4-49)इति न भवति, अनर्थकत्वात्। यस्येति हि सङ्घातग्रहणात् "अर्थवद्ग्रहणे नानर्थकस्य"(पoभाo14)इति वभ्यते। अत एव प्रयतौ पुत्रकाम्ययेति सिध्यति। इहान्तर्वर्तिन्या विभक्त्या पदत्वाद्यथायोगं पदकार्याणि। यशस्काम्यति, रुत्वं विसर्गः, सोपदादाविति सत्वम्। स्वःकाम्यति, सोपदादावनव्ययस्येति वचनात्सत्वाभावः, अधिकरणशक्तिप्रधानस्याप्यस्य वृत्तिविषये शक्तिमत्प्रधानत्वाद् इषिणा कर्मत्वेन योगः। गीःकाम्यतीत्यादौ \`रोः काम्ये' इति रोरेव विसर्जनीयस्य काम्ये सत्वनियमात्सत्वाभावः। सर्पिष्काम्यति, सत्वं बाधित्वा "इणः षः"(पाoसूo8-3-39)इति षः। अयं च सत्वापवादतया यत्र तत्प्रसङ्गस्तत्रैव। तेनोच्चैःकाम्यति गीःकाम्यतीत्यादौ न भवति। पुंस्काम्यति। अत्र पुंसः संयोगान्तलोपे "पुमः खय्यम्‌परे"(पाoसूo8-3-6)इति रुत्वं निर्वर्त्य "सम्पुम्‌कानां सो वक्तव्यः"(काoवाo)इति सत्ववचनान्नास्ति विसर्जनीय इति न षत्वम्। मान्ताव्ययेभ्योऽप्ययं भवत्येव-किंकाम्यति। अनुस्वारपरसवरणमविकल्पौ।

 (पाoसूo3-1-10)

 उपमानादाचारे(पाoसूo3-1-10)॥ उपमानात्कर्मणः सुबन्तादाचारेऽर्थे क्यच् स्यात्। पुत्रमिवाचरति पुत्रीयति च्छात्रम्। विष्णूयति द्विजम्।

 अधिकरणाच्चेति वक्तव्यम्(काoवाo)। प्रासादीयति कुट्याम्। कुटीयति प्रासादे। इहोपमेये सप्तमीश्रवणादुपमानमपि सप्तम्यन्तमेवेति कर्मत्वाविवक्षया सूत्रेणासिद्धे वार्तिकारम्भः। सूत्रवार्तिकयोरुभयोरप्युदाहरणे क्यच्‌प्रत्ययस्य आचारमात्रमर्थः। प्रकृतेस्तु वृत्तिविषये एकत्र स्वार्थकर्मकाचरणसदृशमर्थः, अपरत्र स्वार्थाधिकरणकाचरणसदृशम्। तच्च प्रत्ययार्थेऽभेदेन संसर्गेण विशेषणम्। प्रत्ययार्थे भूताचरणक्रिया तु उपमेया। सा च बाह्याभ्यां कर्माधिकरणाभ्यां सम्बध्यते।

 (पाoसूo3-1-11)

 कर्त्तुः क्यङ स लोपश्च(पाoसूo3-1-11)॥ उपमानात्कर्तुः सुबन्तादाचारे क्यङ् वा स्यात्, सान्तस्य तु कर्तुरलोन्त्यस्येति लोपो वा स्यात्। प्रत्ययविकल्पनात्पक्षे वाक्यम्। सान्तस्य लोपविकल्पस्तु व्यवस्थितः ओजोऽप्सरसोर्नित्यमन्येषां तु विकल्प एवेति। कृष्ण इवाचरति कृष्मायते। कथं तर्हि--

 क्षीरोदीयन्ति सद्यः सकलजलधयो वासुकीयन्ति नागाः। इति?

 क्षीरोदमिव आत्मानमाचरन्तीत्यर्थ "उपमानादाचारे'(पाoसूo3-1-10)इति क्यच्। ओजायते। ओजःशब्दोऽत्र वृत्तिविषये तद्वति वर्तते। अप्सरस इवाचरति अप्सरायते। यशायते, यशस्यते। विद्वायते,विद्वस्यते। इह सूत्रे चकारोऽन्वाचये। तेन कर्तुः क्यङ् सर्वत्र भवति, यत्र तु सकारः सम्भवति तत्र लोपोऽपि। सेति च पृथक्पदं लुप्तषष्ठीकम्। तेन कर्त्तुर्विशेषणात्तदन्तविधिः। अतो \`हंसायते' इत्यादौ सलोपो न। नान्तेष्वपि लोपो व्यवस्थितः। तथाच वार्तिकम्--

 "ओजोऽप्सरसोर्नित्यम्" इति। एवं स्थिते।

 "ओजसोऽप्सरसो नित्यं पयसस्तु विभाषया"

 इति काशिकायां पयोग्रहमं ओजोऽप्सरोभिन्नसकारान्तस्योपलक्षणार्थम्। एतेन यशःप्रभृर्नैव भवतीति भ्राम्यन्तः परास्तः। यत्तु प्रक्रियायां सुपूर्वस्य मनसो नित्यमिति, तदपाणिनीयम्। यत्तु "विद्वस्यमानः शास्त्रेऽधिकारी" इति वाचस्पतिग्रन्थव्याख्यावसरे कल्पतरुकारैरुक्तम्-विद्वस्यमान इति "लोहितादिडाज्‌भ्यः क्यष्"(पाoसूo3-1-13)इति, तल्लोहितादेराकृतिगणत्वेन प्रौढिवादमात्रम्। वस्तुतस्तु क्यङेवायं न तु क्यष्, लोहितादिसूत्रे "नायं हलन्ताद्विधीयते" इति वदद्भिर्भाष्यकारैर्हलन्तात्क्यषोऽनङ्गीकृतत्वात्। कथमन्यथा "क्यस्य विभाषा"(पाoसूo6-4-50)इत्यत्र सामान्यग्रहणार्थं ककारं प्रत्याचक्षीरन्नित्यवधेयम्। अर्चिरिवाचरति अर्चिष्यते। "नः क्ये"(पाoसूo1-4-15)इति नियमेन पदान्तत्वाभावात्षत्वम्। त्वद्यते, मद्यते। अनेकार्थत्वे तु युष्मद्यते, अस्मद्यते। कुमारीवाचरति कुमारायते। हरिमीव गौरीव गुर्वीवाचरति हरिणायते, गौरायते, गुरूयते। "क्यङ्मानिनोश्च"(पाoसूo6-3-36)इति पुंवत्। सपत्नीवाचरति सपत्नीयते। अत्र पुंवद्भावो नेति न्यासकारः। यदाह-"नित्यं सपत्न्यादिषु"(पाoसूo4-1-35)इत्यत्र समुदायोच्चारणं पुंवद्भावबाधनार्थमिति, तदेतद्युक्तिविरुद्धं भाष्यविरुद्धं च। तथाहि, समुदायनिपातनं रूढ्यर्थं समानस्य सभावार्थं चेति न त्वदुक्तार्थज्ञापकम्। तथा 'तसिलादिषु"(पाoसूo6-3-35)इति सूत्रे भाष्यकारः--सपत्नीशब्दाच्छिवाद्यणि "भस्याढे"(काoवाo)इति पुंवद्भावे \`सापतः' इति प्रापय्य अढग्रहणमपनीय अनपत्य इति विवक्षया परिहृत्य गार्ग्यायण्या अपत्ये तु कुत्सिते "गोत्रस्त्रियाः कुत्सने ण च"(पाoसूo4-1-140)इति णप्रत्यये गार्ग्यायण इति स्यात्, गार्ग्य इति चेष्यत इति दोषमुद्भाव्य "भस्याढे"(काoवाo)इति यथान्यासं स्थापयित्वा "नित्यं सपत्न्यादिषु"(पाoसूo4-1-35)इति समुदायनिपातनं परिहारत्वेनानभिधाय शत्रुपर्यायात्सपत्नशब्दात् "शार्ङ्गरवादि"(पाoसूo4-1-73)ङीनन्तात् शिवाद्यण् इति सापत्नशब्दं साधितवान्। शिवादिषु समानः पतिर्यस्या इति व्युत्पादितस्य समानस्वामिकाभिधायिनो भाषितपुंस्कस्य केवलयौगिकत्वाद्ग्रहणं नेष्टमिति तदाशयः। एवं स्थिते तस्मात् "लिङ्गविशिष्ट"(पoभाo73)परिभाषाया पत्युत्तरपदलक्षणे ण्ये सापत्य इति भवति, भावकर्मणोः पत्यन्तलक्षणे यकि सापत्यमिति सुब्धातुवृत्तौ माधवः। तस्मात्क्यङ्यपि प्रकृतिभेदेन \`सपत्नायते' \`सपतीयते' इति द्वयमपि साधु। यत्तु पा रक्षणे(अoपo46)इति धातौ माधवेनोक्तम्-भावकर्मणोः पत्यन्तलक्षणे यकि सापत्न्यम्, अभाषितपुंस्कत्वात्पुंवद्भावो नेत्यादि, इतरत्तु स्वामित्वमात्रपरमित्यविरोधः। एवं च शिवादौ नित्यस्त्रीलिङ्गस्यापि योगरूढस्य ग्रहणात्सापत्नशबादो द्व्यर्थः, \`सपत्नीयते इति च तृतीयमपि रूपं माध्वित्यवधेयम्। युवतिरिवाचरति युवायते। यत्तु "ङ्याप्'(पाoसूo4-1-1)सूत्रभाष्ये \`युवतितरा' इत्युदाहरणात् यौवनं जातिः, अन्यथा "जातेश्च' इति निषेधाभावात्तसिलादिष्वितिं पुंवद्भावः क्रियेतेति। तन्न, वयसोऽनित्यत्वेन अजातित्वात्। कथमन्यथा "अचः परस्मिन्"(पाoसूo1-1-57)इति सूत्रे युवजानिरिति भाष्यं सङ्गच्छेत। युवतितरेति तु भाष्यनिर्द्देशादेव न पुंवदिति कैयटे स्पष्टम्।

 पट्वी च मृद्वी च पट्वीमृद्व्यौ। ते इवाचरति पट्वीमृदूयते। पूर्वपदस्य क्यङ्परत्वाभावान्न पुंवत्। पाचिकायते, "न कोपधायाः"(पाoसूo6-3-37)। चतुर्थीयते, पाचिकायते, "न कोपधायाः"(पाoसूo6-3-38)। स्रौघ्नीयते, "वृद्धिनिमित्तस्य च तद्धितस्यारक्तविकारे"(पाoसूo6-3-39)। काषायीयते कन्था। रक्तार्थत्वान्नेह पुंवद्भावनिषेधः। खदिरस्य विकारः खादिरी। "पलाशादिभ्यो वा"(पाoसूo4-3-141)इति विकारे अणञोरन्यतरस्मिन् ङीप्। खादिरायते इत्यादि।

 "आचारेऽवगल्भ्क्लीबहोडेभ्यः क्विब्वा"(काoवाo)॥ क्य्ड्पवादोऽयम्। पक्षे वाग्रहणात्क्यङपि। गल्‌भ धाष्टर्ये(भ्वाoआo392)। क्लीवृ अधाष्ट्ये(भ्वाoपाo381)। होडृ अनादरे(भ्वाoअo286)। एते पचाद्यजन्ताः। अचोऽकारस्य इहैव वार्तिके अनुदात्तत्वानुनासिकत्वे प्रतिज्ञायेते। तेन क्विबन्तादात्मनेपदं सिध्यति। क्विप्सन्नियोगेनानुनासिकत्वप्रतिज्ञानात्क्यङ्पक्षे इत्सञ्ज्ञ। न भवति। स्यादेतत्, उक्तधातूनामनुदात्तेत्त्वादवगल्‌भते, क्लीबते, होडते, इति सिद्धम्। तेभ्य एव पचाद्यजन्तेभ्यः क्यङि अवगल्‌बायत इत्यादि। न च अवगल्‌भते इत्यादीनां धार्ष्ट्यादिकमेवार्थः स्यान्न त्वाचार इति वाच्यम्, धातूनामनेकार्थत्वेनाचारार्थताया अपि लाभात्। तत्किमनेन वार्तिकेनेति चेत्? सत्यम्। \`अवगल्‌भाञ्चक्रे' \`क्लीबाञ्चक्रे' \`होडाञ्चक्रे' इत्यत्र प्रत्ययान्तत्वादाम् यथा स्यादित्येवमर्थमिदं वार्तिकम्। अवगल्‌भेति किम्? अनुपसर्गादुपसर्गान्तरविशिष्टाच्च क्पङेव यथा स्यात् \`गल्‌बायाञ्चक्रे' इति माधवादयः। प्रक्रियायां तु अवेत्यपहाय केवलस्य पाठः। तदनुगामिप्रसादादिग्रन्थश्च प्रामादिक एव। धातुश्य एव लिटि तु-जगल्भे, चिक्लीबे, जुहोडे।

 "सर्वप्रातिपदिकेभ्यः"(काoवाo)॥ न केवलमवगल्‌भादिभ्य एव किन्तु सर्वेभ्य एव आचारे क्विब्वक्तव्य इत्यर्थः। पूर्ववार्तिकन्तु अनुबन्दासंगार्थं स्थितमेव। प्रातिपदिकग्रहणादिह सुप इति न सम्बध्यते।तेन पदत्वाभावादुदाहरणेषु पदकार्याणि न। कृष्ण इवाचरति कृष्णति। "अतो गुणे"(पाoसूo6-1-97)इति शपा सह पररूपम्। एतेन \`चर्मेवाचरति चर्मति' इति प्रक्रियाग्रन्थः परास्तः, अपदान्तत्वेन नलोपायोगात्। कथमन्वथा। इहैव शामा सह पररूप स्यादिति यत्किञ्चिदेतत्। इह द्वितीयवार्तिके वाग्रहणं नानुवर्त्यम्, प्रातिपदिकविषयकेणानेन क्विपा सुवन्तविषयस्य क्यङो भिन्नविषयत्वादेव बाधस्याप्रसङ्गाद्वचनद्वयप्राणाण्याद्विकल्पोपपत्तेश्च। पूर्ववार्तिकेऽपि एत्सिद्धक्विबनुवादेनानुबन्धासङ्गमात्रे तात्पर्यस्य भाष्ये स्थितत्वेन प्रातिपदिकविषयता वाशब्दवैयर्थ्यं चेति तत्त्वम्। तस्य सुबन्तविषयत्वे हि अन्तर्वर्त्तिविभक्त्या पदत्वात् गल्‌भतेः संयोगान्तलोपो दुर्वारः।

 अथ क्विबन्तेषु रूपाणि लेशत उदाह्रियन्ते। अइवाचरति अति, अतः, अन्ति। णलि "अचोऽञ्णिति"(पाoसूo7-2-115)इति वृद्धौ "आत औ णलः"(पाoसूo7-1-34), औ। तथाच कशब्दस्य चकाविति हरदत्तः। माधवस्तु "ण्यल्लोपौ" इति वचनाण्णलि वृद्धिम्बाधित्वा अतोलोद्विर्वचने अतोलोपादन्तरङ्गत्वादतोगुणे पररूपत्वे तस्याङ्गग्रहणेन प्राप्तादतोलोपात्परत्वादभ्यासग्रहणेन ग्रहणाद् "अत आदेः"(पाoसूo7-4-70)इति दीर्घः। "आतो लोप इटि च"(पाoसूo6-4-64)इत्यालोपः किति, णलस्तु औ वृद्धिः। स्यादेतत्, इह प्रत्ययान्तत्वादामा भाव्यम्। न च "कास्यनेकाज्‌ग्रहणम्" इति वार्तिकेन प्रत्ययग्रहणस्थानेऽनेकाज्‌ग्रहणस्य कृत्वात्प्रत्ययान्तेभ्योऽप्येकाज्‌भ्य आम्नेति वाच्यम्, चुलुम्पादीनामप्रत्ययान्तानां संग्रहार्थमनेकाज्‌ग्रहणमधिकं कर्तव्यमित्येतावन्मात्रपरतयाऽपि वार्तिकस्य कृतार्थत्वे सौत्रस्य प्रत्ययग्रहमस्यापनयने कारणाभावात्। अत एव "अवगल्‌भाञ्चक्रे" इत्यादि भाष्याद्युदाहृतं सङ्गच्छते। न हि तत्रानेकाच्त्वमस्ति, आत्मनेपदार्थमनुबन्धासङ्गस्य निर्विवादत्वात्। अत एव स्वामास स्वाञ्चकारेति प्रक्रियाकारोदाहृतं निर्बाधमिति चेत्? मैवम्, हरदत्तादिग्रन्थेषु कशब्दाद् अशब्दाद्वागादिभ्यश्चाचारक्विबन्तेभ्य एकाज्भ्योऽपि प्रत्ययान्तत्वादाम् स्यात्, चुलुम्पादिभ्यश्च न स्यात्, अतोऽव्याप्त्यतिव्याप्तिपरिहाराय प्रत्ययग्रहणमपनीय तत्स्थाने अनेकाज्‌ग्रहणं कर्त्तव्यमित्यर्थकतया वार्तिकस्य व्याख्यातत्वात् माधवादिभिरपि तदनुसारेणैव रूपाणामुदाहृतत्वाच्च। युक्तं चैतत्, कास्यनेकाज्‌ग्रहणमिति वार्तिकाक्षरस्वरसात्। अन्यथा हि अनेकाच उपसंख्यानमित्येव ब्रूयात्, न तु प्रत्ययशब्दावरुद्धकास्युत्तरबागमनेकाचं निवेशयेत्, आगन्तूनामन्ते निवेशस्य न्याय्यत्वात्। चुलुम्पाद्यर्थमिति वार्तिकशेषस्वरसो ममाप्यनुकूलोऽस्तीति चेत्? न, तदपेक्षया उपक्रमस्य प्राबल्यात्। न चैव गल्भादावाम् न स्यादिति वाच्यम्, तेषां क्विप्‌सन्नियोगेन एकाच्त्वेऽपि पर्वमनेकाच्त्वात्। कास्यनेकाच इत्यत्र भूतपूर्वगतेराश्रयणात्। आचारेऽवगल्भेत्यादिवार्तिकस्यैव च भूतपूर्वगत्याश्रयणे प्रमाणत्वात्। तद्धि आम्प्रत्ययो यथा स्यादित्येवमर्थमिति भाष्यादौ स्पष्टम्। इह ज्ञापकस्य सामान्यविषयत्वे घटपटप्रभृतिभ्यस्तत्करोतिण्यन्तेभ्यः "क्विप् च"(पाoसूo3-2-76)इति क्वौ तत आचारक्वौ लिटि आमा बाव्यम्। गल्भादिविशेषमात्रविषयत्वे तु नेत्यन्यदेतत्।

 इदं त्ववशिष्यते--"सर्वप्रातिपदिकेभ्यः"(काoवाo)इति क्विपि परस्मैपदे प्राप्ते आत्मनेपदप्रवृत्त्या चरितार्थं वचनं कथमाम्‌प्रवृत्तिं साधयेदिति।

 अत्रोत्तरम्, वाक्याब्यनुज्ञानार्थं कृतस्यापि इच्छासनि वाग्रहणस्य पूर्वसूत्रद्वये व्यवस्थापकत्वमाश्रित्य गुपादेर्निन्दाक्षमादिष्वेव सन्नान्यत्रेति यथा सिद्धान्तितं,तथेहापि तद्वलेनैव "सर्पप्रातिपदिकेभ्यः"(काoवाo)इति क्विप् गल्‌बादेर्न करिष्यते इति परस्मैपदनिवृत्तिस्तावत्सिद्धा आत्मनेपदमपि स्वतन्त्रधातुभ्योऽस्त्येव। आचारार्थताऽप्यनेकार्थत्वात्सुलभा। तथाच वचनस्य नान्यत्र चरितार्थतेति ज्ञापकत्वं सुस्थमेव। एवं च सकलमहाग्रन्थविरुद्धं \`स्वामास' इति प्रक्रियोदाहरणं न श्रद्धेयमिति स्थितम्। इणः अयतेर्वा णिजन्तात् "क्विप् च"(पाoसूo3-2-76)इति क्विप् आययतीतिः आः, आयमाचक्षाण आः, स इवाचरति आति। "यमरम"(पाoसूo7-2-73)इतीट्सकौ, आसीत्, आसिष्टाम्। एकादेशस्य पूर्वान्तत्वात् "लिङ्गविशिष्ट"(पाoसूo73)परिभाषया च मालेवाचरति मालाति। अमालासीत्। अमालासिष्टाम्। अस्माल्लङि-अमालात्, अमालाः। अत्र हल्‌ङ्यादिलोपस्तु न भवति, ङीसाहचर्यादापोऽपि सोरेव लोपविधानात्। कविरिव कवयति। कवयाञ्चकार। आशीर्लिङि कवीयात्। "सिचि वृद्धिः"(पाoसूo7-2-1)इत्यत्र "ऋत इद्धातोः"(पाoसूo7-1-100)इत्यतो धातोरित्यनुवृत्तेर्धातुरेव यो धातुरिति विज्ञानान्नामधातोर्न वृद्धिरिति कैयटहरदत्तौ। तन्मते गुणे अकवयीत्। वर्धमानोऽप्येवम्। माधवस्तु इक्‌परिभाषारम्भपक्षे धात्वनुवृत्तेः कैयटेन प्रदर्शितत्वादिगन्ते नामधातावपि वृद्धिमिच्छति। तन्मते अकवायीत्। विरिव वयति। विवाय, विव्यतुः। अवयीत्, अवायीत्। इरिव अयति। इयाय, इयतुः, इयुः। इययिथ, इयथुः। इय। इयाय, इयमि। अत्र कित्सु सवर्मदीर्घे कृते इयङ्। यद्वादीर्घात्परत्वेनोत्तरखण्डे "एरनेकाचः"(पाoसूo6-4-82)इति यण्। गुणवृद्धिविषये तु अयायोः "द्विर्वचनेऽचि"(पाoसूo1-1-59)इति स्थानिवत्त्वाद् एदैतोर्द्वित्वम्, अभ्यासह्नस्वः। "अभ्यासस्यासवर्मे"(पाoसूo6-4-78)इतीयङ्। एदैतोरपि स्थानिवत्त्वादिकारस्य द्वित्वमिति पक्षे तु सवर्णदीर्घात्परत्वादुत्तरखण्डस्य पुनर्गुणवृद्धी, ततोऽभ्यासस्येयङ्। लक्ष्मीरिव लक्ष्मयति। लक्ष्मयाञ्चकार। श्रीरिव श्रयति। शिश्राय, शिश्रियतुः, सिश्रियुः। उरिव अवति। अवाञ्चकार। "इजादेश्च"(पाoसूo3-1-26)इत्याम्। कुरिव कवति। चुकाव। भ्रूरिव भ्रवति। बुभ्राव, बुभ्रुवतुः। "अचि श्नुधा"(पाoसूo6-4-77)इत्युवङ्। गुणवृद्धिविषये तु ताभ्यां बाध्यते। पितेव पितरति। पितराञ्चकार। आर्शीलिङि "रिङ्शयग्लिङ्क्षु"(पाoसूo7-4-28)इति रिङादेशः। पित्रियात्। नेव नरति। ननार। एवाचरति अरति। "पाघ्रा "(पाoसूo7-3-78)इत्यादौ नायं गृह्यते। "अभिव्यक्तपदार्था ये" इति न्यायेन धातुपाठस्थस्यैव ग्रहात्। एवञ्चास्मादृशब्दाल्लिटि "ऋच्छत्यॄताम्"(पाoसूo7-4-11)इति न प्रवर्तते। तत्र धात्वभ्यासयोः सवर्मदीर्घे धातुग्रहणेन ग्रहणाद्‌दृकारान्तलक्षणे गुणे \`अरतुः' इत्यादीत्येके। अन्ये तु अभ्यासग्रहणेन ग्रहणात् "उरत्"(पाoसूo7-4-66)अत्वं "हलादिः शेषः"(पाoसूo7-4-6ऽ6)। "अत आदेः"(पाoसूo7-4-70)इति दीर्घः। "आतो लोप इटि च"(पाoसूo3-1-48)इति चङोऽभावात्सिचि-अद्रावीत्। भूरिवाचरति भवति। अत्र "गातिस्था"(पाoसूo7-3-78)इति "गातिस्था"(पाoसूo2-4-77)इति च न प्रवर्त्तते। पाति। अपासीत्। एवं प्रतिपदोक्तानामन्येषामपि इहाप्रवृतिरुन्नेया। कथं तर्हि बुभ्रुवतुरिति प्रागुवङुदाहृत इति चेत्? धातुत्वप्रयुक्तोऽसौ न तु भ्रुत्वप्रयुक्त इत्यवधेहि। पॄरिवाचरति परति। पपार, पपरतुरित्यादि। अयं पॄशब्दानुकरणं न पुनः क्र्यदौ जुहोत्यादौ वा पठ्यमान इति श्ना श्लुश्च न भवति। किति लिटि "ऋच्छत्यॄताम्"(पाoसूo7-4-11)इति ऋकारान्तलक्षणो गुणः। "शॄदॄप्राम्"(पाoसूo7-4-12)इति ह्रस्वविकल्पस्तु न भवति, अनभिव्यक्तपदार्थत्वात्। ऋरिवाचरति अरति। अराञ्चकार। "इजादेश्च"(पाoसूo3-1-36)इत्याम्। लृ इवाचरति। अलति। लिटि द्विर्वचनम्। लृर्वणस्य दीर्घाभावात्सवर्णदीर्घाभावः। उत्तरखण्डस्य यणि अभ्यासस्योरदत्वादेव आल, आलतुरित्यादीति माधवः। तत्र यणीति किद्विषयं, पित्सु तु गुणवृद्धी बोध्यो सवर्णदीर्घाभाव इति तु गुमवृद्धिस्थले भवतु नाम, अवर्मस्य लृकारं प्रत्यसवर्मत्वात्। गुणवृद्ध्योः स्थानिवद्भावेन लृकारद्विर्वचनेऽपि सवर्णदीर्घात्परत्वेन पुनरुत्तरखण्डे गुणादिप्रवृत्तेः। न चान्तरङ्गत्वात्सवर्णदीर्घः, "अभ्यासस्यासवर्णे"(पाoसूo6-4-78)इत्यस्य निर्विषयतापत्तेः। न च \`इयर्ति' \`इयृतः' इत्यादिरवकाशः, एवं हि "अभ्यासस्यर्त्तौ" त्येव ब्रूयात्। न च एषेः इयेष, ओणेःउवोणेत्यवकाशः, बाषायाम् "इजादेः"(पाoसूo3-1-36)इत्याम्प्रत्ययस्योचितत्वात्। छन्दसि तु तन्वादीनामुपसंख्यानात् \`त्रियम्बकं सुवर्ग' इत्यादिवदियङुवङोरुपपत्तेस्तथापि लृवर्णस्य दीर्घाभावादिति माधवोपन्यस्तो हेतुरसङ्गत एव, \`होतॄकारः' इत्यादिविव ऋकारस्य दुर्वारत्वात्। तथा च ऋशब्दात्क्विपीव एकादेशस्य धातुग्रहणेनाभ्यासग्रहणेन वा ग्रहणमिति मतभेदेन--अरतुः, अरुः, अतुः, उः, इति रूपद्वयमेवोचितम्। "लृति लृ वां" इति षाष्ठवार्तिकविधेयस्य वर्णान्तरस्य प्रवृत्तौ तु लृअतुः लृउरित्युचितम्। सर्वथाऽपि \`अलतुः' अलुरिति माधवोदाहृतं दुरुपपादमेवेति विभाव्यतां भाष्यज्ञैः।

 हेरिवाचरति हयति। जिहाय। अहयीत्। यान्तत्वान्न वृद्धिः'। एरिवाचरति अयति। "इजादेः(पाoसूo3-1-36)इत्याम्। अयाञ्चकार। "नेटि"(पाoसूo7-2-4)इति वृद्धिनिषेधान्मा भवानयीत्। गौरिवाचरति गवति। अपदान्तत्वादवङ्‌पूर्वरूपे न स्तः। जुगाव। \`अगवीत्' अगावीत्। "अतो हलादेः"(पाoसूo7-2-7)इति वा वृद्धिः। ओकारात्-अवति। अवाञ्चकार। मा बवानवीत्। रै-रायति। रिराय। नौ-नावति। नुनाव। औ-आवति। आवाञ्चकार। गोधुगिवाचरति गोदोहति। पय इवाचरति पयति। पपाय। लुङि यान्तत्वाद्वृद्ध्यभावात् अपयीदिति माधवः।

 अत्रेदं वक्तव्यम्। अयपयहयधातुषु "क्विप् च"(पाoसूo3-2-76)इति क्विपि अत् पत् हत् इति तावत्त्वयैवोदाहृतम्। आचारक्विपि तु अकृत्त्वात्तुगागमो मा भूत्। यकारस्तु कथं न लुप्येत? तस्मात्कशब्दवदेवात्र रूपमुचितम्। द्यौरिवाचरति \`देवति' इति-माधवः। अत्र ऊठि \`द्यवति' इत्युचितम्। फलेर्णौ "क्विप् च"(पाoसूo3-2-76)इति क्विप्। तत आचारक्विप्। फलति। यङ्लुकि पम्फल्यते। अपम्फालीत्। एकदेशविकृतस्यानन्यत्वात् अभ्यासस्य नुक् इति "चरफलोश्च" (पाoसूo7-4-87)इति सूत्रे न्यासविस्तरौ। यद्यपि प्रतिपदोपात्तेष्वभिव्यक्तपदार्थानामेव ग्रहणं, तथापि "उत्परस्यातः"(पाoसूo7-4-88)इति सूत्रे अत इति तपरनिर्देशेन दीर्घनिवृत्त्यर्थं क्रियमाणेन इहास्यापि ग्रहणं ज्ञाप्यत इति तदाशयः। इदमिवाचरति इदामति। यङिव याङति। अणिव आणति। राजेव राजानाति। "अनुनासिकस्य क्वि"(पाoसूo6-4-15)इति दीर्घः। यत्तु कश्चिज्झलादिः क्‌ङित् धातोरेव सम्भवतीति तत्साहचर्याद्धातुविहत एव क्पिप् गृह्यत इति आचारक्वौ नानेन दीर्घ इत्याह। तन्न, अस्य क्विपः ककारस्यात्रैव सामान्यग्रहणार्थत्वात्। पकारस्य च तदविघातार्थत्वात्साहचर्यस्य च सर्वत्रानियामकतायाः द्विस्त्रिश्चतुरितिकृत्वोऽर्थग्रहणेन ज्ञापितत्वात्। एतेन इह क्विपि अनुबन्धयोः फलं चिन्त्यमिति वदन्न्यासकारः प्रत्युक्त इति दिक्।

 एवं च पथिमथ्यृभुतक्षां परमप्युपदागुणं बाधित्वाऽन्तरङ्गत्वाद्दीर्घे सति पथीनति मथीनति ऋभुक्षीमतीत्यादि बोध्यम्। इदं च माधवादिमतमनुसृत्यानुनासिकान्तानां दीर्घः प्रपञ्चितः। अपरं मतं कृत्येव दीर्घो न त्वाचाराक्विपि साहचर्यस्य नियामकत्वेनापि क्वचिदाश्रयणात्। न चैवमनुबन्धवैयर्थ्यम्, "वेरपृक्तस्य"(पाoसूo6-1-67)इत्यत्रास्यैव ग्रहणं मा भूदिति ककारासङ्गात्। पित्त्वसामर्थ्यात्तु प्रकृतिः सर्वानुदात्तेति केषाञ्चिन्मतस्य न्यासग्रन्थे स्पष्टत्वात्। युक्तं चैतत्, कौमारव्याकरणसंवादात्। तत्र हि क्यङ एव वैकल्पिको लोपो विहितो न तु क्विपः, तत्र च क्विबाश्रयस्य दीर्घस्याप्रसङ्गात्। गुणे सति \`पथेनति' मथेनतीत्याद्युदाहृदतम्। न्यायसाम्येन "च्छ्वोःशूठ्"(पाoसूo1-4-19)इत्यत्रापि अस्य निर्वहति, वलोपस्य भाष्ये प्रत्याख्यानात्। अत एव च "न पदान्त"(पाoसूo1-1-58)सूत्रे \`प्रतिदीव्नः' इत्यत्र "उपधायां च"(पाoसूo8-2-78)इति दीर्घ इति काशिकाऽपि सङ्गच्छते, आचारक्विबन्ताद्विच् प्रत्यय इति तदाशयात्। चर्मेवाचरति चर्मतीति प्रक्रिया तु अत्रापि पक्षे अशुद्धैव। नलोपपररूपयोः पदान्तापदान्तत्व प्रयुक्तयोः समावेशस्य दुर्घटत्वादिति दिक्।

 अप्रसिद्धा ये हलन्तास्तेषां कारिताणौ कृते टिलोपे च णिलोप च तद्धलन्तत्वमुह्यताम्। मठं मखं कफं रथं चाचक्षाणः कुर्वन् वा मट्, मक्, कप्, रत्। स इवाचरति मठति। मखति। कफति। रथति इत्यादिक्रमेण यथालक्षणमप्रयुक्तेऽप्यूह्यमित्यर्थः।

 प्रकृतमनुसरामः-

 (पाoसूo3-1-12)

 भृशादिभ्यो भुव्यच्वेर्लोपश्च हलः(पाoसूo3-1-12)॥ अत्राच्वेरित्येकवचनं भृशाद्यवयवापेक्षं, सौत्रो वा वचनव्यत्ययः। पर्युदासात्सदृशग्रहः। अभूततद्भावविषयेभ्यो भृशादिभ्यो भवत्यर्थे क्यङ् स्यात्, हलन्तानां त्वेषां लोपोऽपि स्यात्। अभृशो भृशो भवति भृशायते। चशब्दोऽन्वाचये न तु सन्नियोगे, अजन्तानां गणे पाठस्य वैयर्थ्यापत्ते-। अच्वेरिति यदि प्रसज्प्रतिषेधः स्यात्तर्हि असमर्थसमासो वाक्यभेदश्च स्पष्ट एव। किंच भवतियोगे च्वेर्विधानादनुप्रयुज्यमानेन भवतिनैव उक्तार्थत्वात्क्यङोऽप्रसक्तौ निषेधवैयर्थ्यम्। अतः पर्युदास एवोचितः। तथा नञिवयुक्तन्यायेन सादृश्यलाभादभूततद्भावविषयेभ्य इत्युक्त्म्। तेनेह न-क्व दिवा भृशा भवन्ति। ये रात्रौ भृशा नक्षत्रादयः ते दिवा क्व प्रदेशे भवन्तीत्यर्थः। इह सुमनस्‌ उन्मनस्‌ दुर्मनस् अभिमनस् इति पठ्यते। तत्र शङ्क्यते-समासात्क्यङि विशिष्टस्य धातुत्वादट्‌ल्यब्‌द्विर्वचनेषु दोषः। तथाहि, स्वमनायत, उदमानयत इत्यादीष्यते। असुमनायत, औन्मनायत इत्यादि प्राप्नोति। तथा \`सुमनायित्वा' इत्यादौ ल्यविष्टः। सु उद् इत्यादीनं क्त्वान्तशरीरप्रवेशे तु तद्‌व्यतिरिक्तपदाभावादसति समासे ल्यपोऽभावात् \`सुमनायित्वा' इत्यादि प्राप्नोति। तथा क्यङन्तात्सनि सन्नन्तस्य प्रथमस्यैकाचो द्वित्वे सुसुमनायिषते इत्यादि प्राप्नोति। सुमिमनायिषते इत्यादीष्यते।

 अत्राहुः-चुरादिषु "संग्राम युद्धे" इति पठ्यते सन न पाठ्यः। संग्रामशब्दाद्युद्धवाचिनः "तत्करोति'(गoसूo)इत्येव णिचः सिद्धेरिति तत्पाठो नियमार्थः-धातुसंज्ञानिमित्तः प्रत्ययः सोपसर्गाच्चेद्भवति संग्रामयतेरेव नान्यस्मादिति, ज्ञापनार्थो वाःसोपसर्गात्संघाताद्धातुसंज्ञानिमित्ते प्रत्यये विधित्सिते उपसर्गाः पृथक् क्रियन्ते परिशिष्टादेव तु प्रत्य इति। संग्रामशब्दो हि चुरादौ पठ्यमानः सोपसर्गः संघात एव न तूपसर्गसदृशावयवम् \`आप्लृ' व्याप्तावितिवच्छब्दान्तरम्। तथाच "वा पदान्तस्य"(पाoसूo84-4-59)इति परसवर्मविकल्पो भवति। संघातपाठफलं तु असंग्रामयत शूरः, संग्रामयित्वा, सिसंग्रामयिषते इत्यादि। ततश्चोक्तरीत्या नियमो ज्ञापनं वा निष्कृष्टं फलमिति।

 अत्र हरदत्तः-अनुदात्तेदयं संग्रामयतिरिष्यते। ततश्च आत्मनेपदार्थ गल्‌भत्यादीनामिवानुबन्धासङ्गार्थः पाठः स्यादिति कथं नियमो ज्ञापकं वा भवेदिति। न चानुबन्धासञ्जनार्थे पाठे \`ग्राम युद्धे' इत्येव पठ्येन। संशब्दस्तु द्योतकः प्रयोगदर्शनवशादेव लब्यते। यथा इङिकोरधिः। तस्माद्विशिष्टपाठः प्रागुक्तफलक एवेति वाच्यम्, एवं हि यथा इङिकोरधेः पूर्वमाड् न भवति तथाऽस्यापि न स्यादिति।

 अत्र माधवः-अस्यानुदात्तेत्त्वमपाणिनीयमिति पाठस्यैतदर्थतया न ज्ञापकभङ्ग इति। एतत्तु "संग्रामयतिरनुदात्तेद्वोद्धव्यः" इति कैयटेन विरुध्यते। यदपि हरदत्तेन सिद्धान्तितं-मनःशब्दस्य स्वादिभिर्न समासः, किन्त्वसमस्ता एवैते प्रत्ययार्थाविशेषणम्, मनःशब्दस्च वृत्तिविषये तद्वति वर्त्तते, मनस्वी सुष्ठु भवतीत्यादिरर्थ इति; तदपि "प्रभौ परिवृढः"(पाoसूo7-2-21)इत्यत्र परिवृढमाचष्टे इति णिचि क्त्वाप्रत्यये कॉते \`परिव्रढय्य' इति ल्यव् भवतीति भाष्यकारादिभिर्वक्ष्यमाणेन विरोधात्पराहतमेव। नह्यत्रेव तत्रापि प्रत्ययार्थविशेषणत्वं सम्भवति। कथं तर्हीह इष्टार्थसिद्धिरिति चेत्?

 अत्रोच्यते--चुरादौ पठ्यमानं \`सङ्ग्राम' इत्येतत्प्रातिपदिकम्, "अर्तिस्तुसु"(उoसूo145)इति मन्नधिकारे "ग्रसेरा च"(उoसूo148)इति व्युत्पादनात्; न तु धातुः तस्य च "तत्करोति"(गoसूo)इति पूर्वप्रक्रान्तेन गणसूत्रेण णिचि सिद्धे तत्सन्नियोगे अनुबन्धासङ्ग एव फलं गल्‌भादिवत्। एवं स्थिते "युद्धे योऽयं ग्रामशब्द" इत्युक्तेऽपि क्वलस्य ग्रामशब्दस्य युद्धे वृत्त्यभावात्सामर्थ्यात्सङ्ग्रामशब्दो लभ्यत एव। तत्र च \`सङ्ग्रामि इति विसिष्टस्य धातुत्वमपि सुलभम्, "सनाद्यन्ताः"(पाoसूo3-1-32)इति सूत्रेण विधीयमानायाः सञ्ज्ञायाः प्रकृतिप्रत्ययसङ्घाते विश्रान्तेः। एतेन इङिकोः प्रतिबन्दिः परास्तः, तत्र हि पाठापेक्षा धातुसञ्ज्ञा विसिष्टं न स्पृशतीति वैषम्यात्। एवं च "सङ्ग्राम" इति विशिष्टपाठो ज्ञापयति "उपसर्गसमानाकारं पूर्वपदं धातुसंज्ञाप्रयोजकीभूते प्रत्यये चकीर्षिते पृथक् क्रियते" इति। तच्चाजहत्स्वार्थायां वृत्तौ स्वोत्तरभागेन धातुसंज्ञानिमित्तप्रत्ययप्रकृतिभूतेन सामानार्थकमिति तद्‌घटितविसिष्टार्थेनापि क्त्वान्तेन सह समर्थत्वात् "कुगिति"(पाoसूo2-2-18)इति सूत्रेण प्रादिग्रहणात्समस्यत इति \`परिव्रढय्य'इत्यादिसिद्धिः। अवजिगल्भिषते, अवागल्भत, अवगल्भ्य इत्यादावपीयमेव गतिः। न चैवम् "उस्योमाङ्क्ष्वाटः"(काoवाo) इति षाष्ठवार्तिकेन \`औढीयत्' इति तद्भाष्येण च सह विरोधः, ज्ञापकस्य सजातीयविषयतया श्रूयमाणे पूर्वपदे प्रवृत्तिः, न त्वादेशेनापहृते इति स्वीकारात्। अत्र च भाष्यवार्तिकधातुवृत्त्यादिग्रन्था अनुकूला इति गुणगृह्यैर्विभाव्यताम्। एवंच \`प्रमाणयित्वा' \`विचारयित्वा' इत्यादयः केषांचित्प्रयोगाः प्रामादिका एव। अत एव प्रशस्यमाचष्टे \`श्रापयति' \`ज्यापयति' इति श्रज्यावुदाहरन्तः सुधाकरादयः \`श्रपयति' \`ज्यपयति' इत्युदाहरन्तः शाकटायनादयश्च प्रक्रिथारन्ते निराकृताः, प्रशब्दस्य पृथक्करणेन शस्यशब्दादेव णिजुत्पत्त्या श्रज्ययोरप्राप्तेः। अत एव माधवादिभिः \`प्रशस्ययति' इत्येव स्वीकृतम्। एतेन \`प्रावृषमाख्यत् अपप्रावत्' \`वीरुधमाख्यत् अविवीरत्' इत्याद्युदाहरन्तो धातुचन्द्रोदयकारादयः परास्ताः। सङ्ग्रामयतेः पाठेन ज्ञापितस्यार्थस्य "उस्योमाङ्क्ष्वाटः"(काoवाo)इति षाष्ठभाष्यवार्तिकबलेन अनित्यताज्ञापनमाश्रित्य कथंचिद्वा समर्थनीया इति दिक्।

 भृशादयस्तु श्लोकगणपाठानुरोधेन माधवीये उदाहृताः। तद्यथा-भृशायते। चपलायते। मन्दायते। पण्डितायते। रेहायते। रेहशब्दो रहसि निर्घृणत्वे भिक्षाभिलाषस्य च निवृत्तौ वर्त्तत इति गणवृत्तिः। तृपायते, तृपश्चन्द्रः समुद्रश्च। वेहायते, वेहद् गर्भोपघातिनी। अधरायते, \`अधरो मूर्खः पुष्करश्च'इति गणवृत्तिः। ओजायते, वर्चायते, ओजोवर्चःशब्दौ वृत्तिविषये तद्वति वर्त्तते। रेफायते, रेफः सरोष इति गणवृत्तौ। दुर्मनायते। सुमनायते। उन्मनायते। उत्सुकायते। शश्वायते, बृहायते, तान्तावेतौ। "सुबामन्त्रिते"(पाoसूo2-1-2)इत्यत्र मनस्युपसर्गस्य पराङ्गवद्भाव उपसंख्येयः। तेन \`सुमनायते' इत्यादौ "तिङ्ङतिङः"(पाoसूo8-1-28)इति निघातो न भवति, \`देवदत्तः सुमनायते' इत्यादौ सोपसर्गस्य निघातश्च भवतीति प्रकृतसूत्रस्थभाष्यपर्यालोचनया लभ्यते। अमी श्लोका गणपाठस्था भृशादयः। गणवृत्तौ तु बृहच्छब्दो न पठ्यते। भद्रशब्दस्तु पठ्यते। कन्धरशब्दश्च त्वचोऽभ्यन्तरे स्थूललन्त्वाभा असंयुक्ता स्नायुः कन्धरा, तद्वान् कन्धरः। मत्वर्थे अर्शआदिभ्योऽच्(पाoसूo5-2-127)।

 (पाoसूo3-1-13)

 लोदितादिडाज्भयः क्यष्(पाoसूo3-1-13)षष लोहितादिभ्यो डाजन्ताच्च भवत्यर्थे क्यष् स्यात्। "वा क्यषः"(पाoसूo1-3-90)लोहितायति, लोहितायते। अत्र \`अच्वेः' इत्यनुवृत्त्या अभूततद्भावविषयत्वं लभ्यते। तच्च डाचो न विशेषणम्, असम्भवात्। अलोहितो लोहितो भवतीति विग्रहः। पटपटायति, पटपटायते। कृभ्वस्तियोगं विनाऽपि क्यषो डाजन्ताद्विधानसामर्थ्यादेवेह डाच्। भवत्यर्थे विधीयमानेन क्यषा उक्तार्थस्य भवतेरिह प्रयोगायोगात्। अत्र वार्तिकम्-

 लोहितडाज्भ्यः क्यष्वचनं भृशादिष्वितराणीति॥ आदिशब्दप्रत्याख्यानपरमेतत्। लोहितशब्दात्परत्र पठ्यमानानि नीलहरितमन्द्रफेनदासमन्द इत्येतानि षट् भृशादिषु द्रष्टव्यानीत्यर्थः। क्यषः ककारषकारावपि प्रत्याख्वातौ। तथाहि, ककारो गुमवृद्धिनिषेधार्थो नेति स्पष्टमेव, अप्रसक्तस्य प्रतिषेधायोगात्। नापि "नः क्ये"(पाoसूo1-4-15)इति सामान्यग्रहणार्थः,नान्तादाविधानात्। नापि "आपत्यस्य च तद्धितेनाति" "क्यच्व्योश्च"(पाoसूo6-4-151,152)इति, \`याच्छन्दसि' इत्येव सुवचत्वात्। युक्तं चैतत् \`शकुनम्भुरण्युम्' इति, कण्ड्वादियगन्तादपि दर्शनात्। नापि लोहितायते इत्यत्र "अकृत्सार्व"(पाoसूo7-4-25)इति दीर्घप्रवृत्त्यर्थः, तत्र क्‌ङितीत्यस्याननुवृत्तेः। नन्वनुवृत्तिरावश्यकी \`उरुया' \`धृष्णुया' इत्येवमर्थमिति चेत्? न, इह हि तृतीयास्थाने "सुपां सुलुक्"(पाoसूo7-1-39)इति यादेशः। स च छान्दसः। तत्र च ह्रस्वोऽपि छान्दस एव भविष्यति उपगायन्तु सापत्नयो गर्भिणय इतिवत्। नापि "क्यस्य विभाषा"(पाoसूo6-4-50)इत्यत्र सामान्यग्रहणार्थः, हल इत्यनुवृत्तेः। नह्ययं हलन्तादस्ति, न च "वा क्यषः"(पाoसूo1-3-90)इति विशेषणार्थः, "वा स्यात्" इत्येव सूत्रणात्। न चैवं "पाशादिभ्यो यः"(पाoसूo4-2-49)पाश्या, अत्र प्रसङ्गः, सामान्यविहितानां तिङां नियमार्थं हि तत्प्रकरणम्। न च पाशादियान्तात्तिङः सन्ति। नन्वाचारक्विबन्तात्सन्तीति चेत्? न, टापा व्यवधानात्, पूर्वस्मादपि विधौ एकादेशस्य स्थानिवद्भावात्। न च दण्ड्यवध्यादिशब्देभ्य आचारक्विबन्तेभ्योऽतिप्रसङ्गः शङ्क्यः तत्र "दण्डादिभ्य"(पाoसूo5-1-65)इति पूर्वसूत्राद्यदनुवृत्तेः न तु यप्रत्यय इति पञ्चमे वक्ष्यमाणत्वात्। अत एव षकारोऽपि व्यर्थः। स हि "वा क्यषः"(पाoसूo3-2-170)"क्यस्य विभाषा"(पाoसूo6-4-50)इत्यादौ सामान्यग्रहणाविधातार्थो वेति फलं सम्भाव्यते। तच्च सर्वं दूषितमेव। तस्मादादिशब्दं कषौ च हित्वा "लोहितडाज्भ्यो यः" इति भाष्ये स्थापितम्। यदि तु "सभायायः"(पाoसूo4-4-150)-सभ्यः, स इवाचरतीत्यादेराचारक्विबन्तस्याभिधानमस्ति, तर्हि "वा यषः" इति सूत्र्यताम्। षकारमात्रं वाऽस्तु, अवशिष्टं तु व्यर्थमेव। वृत्तिकारस्तु वार्तिकस्यार्थमन्यता मन्यते। तद्यथा-न किलानेनादिग्रहणं प्रत्याख्यायते, किन्तु यानि पठितानि नीलादीनिषट् तेषामेव इतोऽपकृष्य भृशादिषु निवेश उच्यते। अपठितानां तु क्यषेव। तानि चाकृतिगणत्वाल्लभ्यन्ते। आकृतिगणत्वे ज्ञापकं तु "नः क्ये"(पाoसूo1-4-15)इति सामान्यग्रहणार्थः क्यषः ककारः तदविवातार्थः षकारश्च, न हि पठ्यमानेषु लोहितादिषु नान्तः कश्चिदस्ति। तानि चाकृतिगणसिद्धानि गणवृत्तिकारः सञ्जग्राह।

 लोहितश्यामदुःखानि हर्षगर्वसुखानि च।

 मूर्छानिद्राकृपाधूमाः करुमान्तियचर्मणीति॥

 निद्राकरुमादयो वृत्तिविषये तद्विति वर्तन्ते॥ निद्रायति निद्रायते इत्यादि। तदेतत्सर्वं भाष्यविरुद्धत्वादुपेक्ष्वम्। किञ्च \`लोहितडाज्भयः' इति वदतो वार्तिककारस्यापि आदिशब्दप्रत्याख्यानमभिप्रेतमिति स्पष्टं लभ्यते। अन्यथा हि \`लोहितात्' इत्येव ब्रूयात्। अत एव "विद्वस्यमान इत्यत्र लोहितादिडाज्भ्यः क्यष्" इति कल्पतरुग्रन्थो वृत्तिकाररीत्या सम्भवन्नपि भाष्यविरुद्धत्वात्प्रौढिवादमात्रमिति क्यङ्विधाववोचाम।

 स्यादेतत्, "क्यष् च" इति सूत्रमस्तु, चात्क्यङ्। तत्र क्यष्पक्षे परस्मैपदम्, क्यङ्पक्षे त्वात्मनेपदमिति "वा क्वषः"(पाoसूo1-3-90)इति सूत्रं मास्त्विति चेत्? मैवम्, "प्रातिपदिकग्रहणे लिङ्गविशिष्टस्यापि ग्रहणम्"(पoभाo73)इति लोहिनीशब्दात् क्यषि \`लोहिनीयति' \`लोहिनीयते' इति रूपद्वयमिष्यते। क्यङि तु "क्यङ्मानिनोश्च"(पाoसूo6-3-36)इति पुंवद्भावे सति \`लोहितायते' इति स्यादिति फले भेदात्।

 (पाoसूo3-1-14)

 कष्टाय क्रमणे(पाoसूo3-2-14)॥ कष्टे कृच्छ्रम्। "कृच्छ्रगहनयोः कषः" (पाoसूo7-2-22)इति कृच्छ्रे इडभावः। तेन च तत्करणं पापं कर्म लक्ष्यते। क्रमणमुत्साहः, "वृत्तिसर्गतायनेषु'(पाoसूo1-3-38)इति सूत्रे हि \`सर्ग उत्साह' इत्युक्तम्। तदयमर्थः-चतुर्थ्यन्तात्कष्टशब्दादुत्साहेऽर्थे क्यङ् स्यात्। कष्टाय क्रमते कष्ठायते। पापं कर्म कर्तुमुत्सहत इत्यर्थः।

 सत्रकक्षकष्टच्छ्रगहनेभ्यः कण्वचिकीर्षायामिति वक्तव्यम(काoवाo)॥ कण्वं पापम्। सत्रादयो वृत्तिविषये पापपर्यायाः। तेभ्यो द्वितीयान्तेभ्यः चिकीर्षायां क्यङ्। पापं चिकीर्षतीत्यस्वपदेन विग्रहः। सत्रायते। कक्षायते। कष्टायते। कृच्छ्रायते। गहनायते।

 कर्मणो रोमन्थतपोभ्यां वर्तिचरोः(पाoसूo3-1-15)॥ कर्मण इति पञ्चमी, रोमन्थतपोभ्यामित्यनेन सामानाधिकरण्यात्। प्रत्येक सम्बधात्त्वेकवचनम्। वर्तीति ण्यन्ताद्वृतेः "ण्यासश्रन्थोयुच्"(पाoसूo3-3-107)इति युचि प्राप्ते अत एव निपातनात् क्तिन्। चरतेः सम्पदादित्वाद्भावे क्विप्। रोमन्थतपोभ्यां कर्मभ्यां यतासङ्ख्यं वर्तिचरोरर्थयोः क्यङ् स्यात्। रोमन्थं वर्तयति रोमन्थायते।

 हनुचलन इति वक्तव्यम्(काoवाo)॥ हनुचलनेनात्र चर्वितस्य मुखप्रदेशे आकृष्य चर्वणं लक्ष्यते। नेह-कीटो रोमन्थं वर्तयति। अपानप्रदेशान्निःसृतं द्रव्यं कीटो वर्तुलं करोतीत्यर्थ इति न्यासकारहरदत्तौ। अपानप्रदेशान्निःसृतमश्नातीत्यर्थ इति तु कैयटो व्याख्यत्। तपस्यति, इह तङ् प्राप्तः। तस्मात्--

 तपसः परस्मैपदं च(काoवाo)। इति वक्तव्यम्। एवं च "नमोवरिव"(पाoसूo3-1-19)इत्यादिसूत्र एव तपःशब्दः पठितुमुचितः। तथा तु न कृतमित्येव।

 (पाoसूo3-1-16)

 बाष्पोष्मभ्यामुद्वमने(पाoसूo3-1-16)कर्मणः॥ क्यङिति वर्तते। बाष्पमुद्वमति बाष्पायते। ऊष्माणमुद्वमति ऊष्मायते।

 (पाoसूo3-1-17)

 शब्दवैरकलहाभ्रकण्वमेघेभ्यः करणे(पाoसूo3-1-17)॥ एभ्यः कर्मभ्यः करोत्यर्थे क्यङ् स्यात्। शब्दं करोति शब्दायते। एवं वैरायते। कलहायते। अभ्रायते। कण्वायते। मेघायते। "तत्करोति"(गoसूo)इति णिचि प्राप्तेऽयमारभ्यः। पक्षे णिजपीष्यते-\`शब्दयति' इति। तदर्थं मण्डूकप्लुत्या "भृशादिभ्यो भुवि"(पाoसूo3-1-12)इति सूत्राच्चकारोऽत्रानुवर्तत इति न्यासकारः। अत्र वार्तिकम्-

 सुदुनदुर्द्दिनाभ्याञ्च(काoवाo)॥ सुदिनायते। दुर्दिनायते।

 नीहाराच्च(काoवाo)॥ नीहारायते।

 अट्ट्टाशीकाकोटापोटसोटाप्रुष्टाप्लुष्टाग्रहणं कर्तव्यम्(काoवाo)॥ पोटा स्त्रीपुंसलक्षणा। अतोऽन्ये क्रियावचना इति सुब्धातुवृत्तौ माधवः। अट गतौ(भ्वाoपo296)। अटतीत्यटा अचि टाप्, तां करोति अटायते। अट्ट अतिक्रमहिंसयोः(चुoउo28)"गुरोश्च हलः"(पाoसूo3-3-103)इत्यकारः-अट्टा, तां करोति अट्टायते। शीकृ सेचने(भ्वाoआo75)तालव्यादिः। दन्त्यादिरिति तु धनपालकाश्यपौ। गुरोश्चेत्यकारः-शीका, तां करोति शीकायते इति तद्धातुव्याख्यायां माधवः। कुट कौटिल्ये(तुoपo86) तुदादिः, हेतुमण्णिच्। कुट छेदने(चुoआo165)आकुस्मीयः। कोटयति कोटयते वा कोटा, तां करोति कोटायते। पोटोक्ता, पोटायते। \`सोटा' इति पाठे धात्वर्थोऽन्वेषणीयः। \`मोटा' इति पाठे तु मुट सञ्चूर्णने(चुoपo81)चुरादिः, प्रदर्शने भ्वादिः। प्रदर्शनाक्षेपयोस्तुदादौ(तुoपo94)। मोटयतीति मोटा, मोटायते। प्रुष प्लुष दाहे(भ्याoपo55,56)। कर्मणि क्तः, प्रुष्टा प्लुष्टातां करोति प्रुष्टायते। उज्ज्वलदत्तस्तु "अशूप्रूषिलटिकणिखटिविशिभ्यः क्वन्"(उoसूo157)इति सूत्रे \`प्रुष्वःस्यादृतुसूर्ययोः' \`प्रुष्वा जलकणिका' इति रत्नमतिः। प्लुष स्नेहनादाविति धातुः \`प्रुष्वायते' इत्युदाहरन् इह वार्तिके 'प्रुष्वा' इति पाठमुपन्यस्तवान्।

 (पाoसूo3-1-18)

 सुखादिभ्यः कर्तृवेदनयाम्(पाoसूo3-1-18)॥ कर्तृ इति पृथक्पदं लुप्तषष्ठीकम्। वेदना ज्ञानम्। "विद चेतनाख्यानविवासेषु"(चुoआo175)इत्यस्माच्चुरादिण्यन्ताद्‌भावे "ण्यासश्रन्थो युच्"(पाoसूo3-3-107)। "घट्टिवन्दिविदिभ्यश्च'(काoवाo)इति औपसङ्ख्यानिको वा। कर्तृत्वं च श्रुतवेदनक्रियापेक्षम्। तदयमर्थः-वेदनक्रियायाः कर्तुराधेयभावेन सम्बन्धिभ्यः सुखादिभ्यः कर्मभ्यो वेदनायामर्थे क्यङ्स्यात्। सुखं वेदयते सुखायते। कर्तृग्रहणं किम्? सुखं वेदयते प्रसाधको राज्ञः। अयं वेदिः आकुस्मीयः। एवं च \`वेदयति' इति केषांचित्परस्मैपदपाठः प्रामादिकः। अत्र श्लोकगणकारः-

 सुखदुःखगहनकृछ्रास्तृप्रालीकप्रतीपकरुणाश्च।

 कृपणः सोढ इतीमे सुखादयो दश गणे पठिताः॥

 सोढं सहनमभिभवो वा। गमरत्नमहोदधौ तु आस्रशब्दोऽपीह पठ्यते।

 (पाoसूo3-1-19)

 नमोवरिवश्चित्रङः क्यच्(पाoसूo3-1-19)॥ करणग्रहममनुवृत्तमभिधानशक्तिस्वाभाव्यादिह क्रियाविशेषपरम्। तेन नमसः पूजायां, वरिवसः परिचर्यायां, चित्रङ आश्चर्ये, क्यच् स्यात्। नमस्यति देवान्, नमस्कारेण पूजयतीत्यर्थ-। वरिवस्यति गुरून्। शुश्रूषत इत्यर्थः। चित्रीयते। \`विस्मयते इत्यर्थः, \`विश्माययते' इत्यन्ते। तथा च मायामृगं प्रकृत्य भट्टिराह-"ततश्चित्रीयमाणोऽसौ" इति। अत्र चित्रङो ङित्करणादवयवे कृतं लिङ्गं समुदायस्य विशेषकं भवतीति वाच्यम्। तथा सति क्यजन्तादात्मनेपदम्। न चैवं शब्दवैरादिसूत्रे चित्रशब्दोऽपि पठ्यतां क्यङैव तङ् भविष्यतीति वाच्यम्, तथा सति हि "क्यचि य"(पाoसूo7-4-33) इति ईत्वं न स्यात्। तस्मात्क्यजेव कार्यो ङित्त्वं च।

 (पाoसूo3-1-20)

 पुच्छभाण्डचीवराण्णिङ्(पाoसूo3-1-20)॥ करण इत्यनुवृत्तेः क्रियाविशेषे पुच्छादुदसने व्यसने पर्यसने च। उदसनमुत्क्षेपणम्। व्यसनं-विविधं विरुद्धं वाउत्‌क्षेपणम्। पर्यसनं-परितः क्षेपणम्। उत्पुच्छयते। विपुच्छयते। परिपुच्छयते।

 भाण्डात्समाचयने(काoवाo)॥ समाचयनं राशीकरणम्। सम्भाण्डयते। भाण्डानि समाचिनोतीत्यर्थः।

 चीवरादर्जने परिधाने वा(काoवाo)॥ संचीवरयते भिक्षुः। चीवराण्यर्जयति परिधत्ते वेत्यर्थः। णिङो णकारः सामान्यग्रहणार्थो न तु वृद्ध्यर्थः। असम्भवात्। ङकारस्तदविघातार्थः आत्मनेपदार्थश्च। अत एव पुच्छादय उत्तरसूत्रे न निवेशिताः।

 मुण्डमिश्रश्लक्ष्णलवणव3तवस्त्रहलकलकृततूस्तेभ्यो णिच्(पाoसूo3-1-21)॥ एभ्यो दशभ्यः कृञर्थे णिच् स्यात्। मुण्डं करोति मुण्डयति। मिश्रयति। श्लक्ष्णयति। लवमयति।

 व्रताद्भोजने तन्निवृत्तौ च(काoवाo)॥ पयः शूद्रान्नं वा व्ररतयति।

 वस्त्रात्समाच्छादने(काoवा)॥ संवस्त्रयति। इह भोजनतन्निवृत्तिव्रतशब्दस्यार्थौ। समाच्छादनं तु वस्त्रशब्दस्य। प्रत्ययस्तु कृञर्थे। श्रूयते च भोजने व्रतशब्दः-"यदस्य पयो व्रतं भवति। आत्मानमेव तद्वर्धयति। त्रिव्रतो वै मनुरासीत्। द्विव्रता असुराः। एकव्रता देवाः" इति। पस्पशायां च-"शक्यञ्चानेन श्वमांसादीन्यपि व्रतयितुम्" इति। अयमेव व्रतशब्दो दर्शादिवद्विपरीतलक्षमया तन्निवृत्तौ वर्तते। \`संवस्त्रयति प्रावारम्' इत्यत्र प्रावारमाच्छादयतीत्यर्थ इति माधवः।

 हलादिभ्यस्त्रिभ्यो ग्रहणे प्रत्ययः। हलिं गृह्णाति हलयति। कलिं गृह्णाति कलयति। कृतं गृह्णाति कृतयति।

 तूस्तानि विहन्ति वितूस्तयति। \`तूस्तं केशः' इति श्रीभद्रः। जटीभूताः केशा इति न्यासः। पापमिति वैजयन्ती।

 स्यादेतत्, "प्रतिपदिकाद्धात्वर्थे"(गoसूo)इत्येव सर्वमिदं सिद्धम्। न च "तत्करोति"(गoसूo)इत्यादिना तत्र धात्वर्थनियमः, राजानमतिक्रान्तवान् अत्यरराजदित्यादेरपीष्टत्वात्। तत्किं मुण्डादिसूत्रेमेति चेत्?

 अत्राहुः, मुण्डयति माणवकं, मिश्रयत्यन्नं, श्लक्ष्णयति वस्त्रं, लवणयति व्यञ्जनमिति सापेक्षेभ्योऽपि णिजर्थमिदम्। हलिक्रल्वोस्त्वत्वनिपातार्थम्। तथा च वार्तिकम्-

 हलिकल्योरदन्तत्वनिपातनं सन्वद्भावप्रतिषेधार्थमिति। तथाहि, \`हलिइ' \`कलिइ' इति स्थिते "अचो ञ्णिति"(पाoसूo7-2-115)इति वृद्धिः प्राप्नोति, णाविष्ठवदिति टिलोपश्च। तत्र लोपः शब्दान्तरप्राप्त्या अनित्यः, वृद्धिस्तु टिलोपे सत्यप्राप्तेः। उभयोरनित्ययोः परत्वाद् वृद्धौ कृतायां ऐकारस्य आयादेशात्पूर्वमेव परत्वात् वार्णादाङ्गस्य बलीयस्त्वाच्च लोपेऽनग्लोप्ययम्भवतीति "सन्वल्लघुनि"(पाoसूo7-4-93)इति सन्वद्भावः स्याद् "दीर्घो'(पाoसूo7-4-94)इतिस्थानिवद्भावात्तेन व्यवधानान्न दोष इति वाच्यम्, चङ्परे णौ यदङ्गं तस्य योऽभ्यासो लघुपरः तस्य सन्वत् लघोर्दीर्घश्चेति हरदत्तादिभिः पुरस्कृते कैयटेनैकीयमततयोपन्यस्ते व्याख्याने स्थानिवद्भावस्याकिञ्चित्करत्वात्। चङ्परे णौ यल्लघु तत्र परतो योऽभ्यासः तस्येति भाष्यकैयटतेऽपि अभ्यासस्य टिलोपाद्यनन्तरं जातत्वेन-1--1.आदिष्टादचः पूर्वत्वेन दृष्टस्य विधौ कर्तव्ये विहितस्य स्थानिवत्त्वस्याप्रसङ्गादित्यर्थः।-आदिष्टादचः पूर्वत्वेन स्थानिवत्त्वाप्रसङ्गात्। अत्वनिपातने तु यद्यपि परत्वाद् वृद्धिस्तथापि अगेव लुप्यत इति सन्वद्भावदीर्घौ न भवतः। एवं च बलिपटुप्रभृतिभ्यो णिचि अबीबलत् अपीपटत् इति भवति न तु अबबलत् अपपटत् इति।

 स्यादेतत्, "णौ चङि"(पाoसूo7-4-1)इत्यत्रत्यभाष्येण सहैतद्विरुध्यते। तत्र हि वृद्धेर्लोपो बलीयानिति स्थितम्। युक्तं चैतत, शब्दान्तरप्राप्तौ सत्यामपि कृताकृतप्रसङ्गित्वमात्रेण क्वचिन्नित्यत्वाभ्युपगमात्। यदाह-भुवोवुकोनित्यत्वादित्यादीति, ज्ञापकं चात्र "नाग्लोपिशास्"(पाoसूo7-4-2)इति सूत्रे अगिति प्रत्याहारग्रहणम्। तथाहि, अवर्णान्तेष्ववर्णोपधेषु ऋवर्णान्तेषु च वृद्धावप्यवर्ण एव लुप्यते। तत्र अलोपिनां नेत्येव वाच्यम्। इवर्णोवर्णान्तयोस्तु वृद्धौ कृतायामौकारो लुप्यते न त्वक्। न च स्वामिनमाख्यत् असस्वामत्, गोमिनमाख्यत् अजुगोमत्, प्रादुराख्यत् अपप्रादत्, यादृशमाख्यत् अययादत्, तादृशमाख्यत् अततादत् इत्यादौ यत्र वृद्धेरप्रसङ्गादिको लोपस्तत्र ह्रस्वनिवृत्तये अग्ग्रहणमिति वाच्यम्, अनभिधानात्तत्र णिच एवानुत्पत्तेः। एतच्च भाष्यकारेम ज्ञापकत्वस्य समर्थनादवसीयते। न चैवमपि स्रग्विणमाख्यद् असस्रजत् इत्यत्र विन्मतोर्लुकि उपधाया वृद्धौ ह्रस्वनिवृत्त्यर्थं अग्लोपग्रहणं स्यात्, अस्ति ह्यत्राभिदानम् "टेः" इत्यत्र भाष्ये \`स्रजयति' इत्युदाहणादिति वाच्यम्, एवमपि स्रजयतीत्यत्र वृद्ध्यभावस्य सिद्धान्तसम्मतत्वेनं टेरित्यत्र भाष्यकारेण स्रजयतीति निर्द्देशात् "आङ्गवृत्ते"(पoभाo94)इति परिभाषया वा वृद्धेरप्रसङ्गेन ह्रस्वभाविन्या उपधाया एव अभावात्। अतः प्रत्याहारग्रहणं ज्ञापकं वृद्धेः पूर्वं टिलोप इति। तत्कथमिहोच्यते वृद्धौ सत्यां टिलोप इतीति चेत्?

 अत्र माधवः-परत्वाद् वृद्धिरिति मुख्यः पक्षः, वृद्धेर्लोपो बलीयानिति तु प्रौढिवादमात्रमित्येकं मतम्। तद्विपरीतं मतान्तरम्। भाष्यद्वयप्रामाण्याद् वृद्धेः पूर्वं पश्चाद्वा कामचारेण टिलोप इति अपपटत् अपीपटदिति रूपद्वयमपि साध्विति चापरं मतमिति मतत्रयमपि सुब्धातुवृत्तावुपनिबद्धवान्। तत्राद्यं मतं हरदत्तस्य, द्वितीयं कैयटस्य, तृतीयं त्वन्येषामिति विवेकः। एतद्वलाबलचिन्ता तु करित्यते। अयं च भेदो णिभिन्नविषयः, णेर्णिचि तु ण्यल्लोपाविति विप्रतिषेधात् निष्कर्षरीत्याऽपवादत्वाद्वा प्रागेव णिलोपः। उपधाह्रस्वत्वे सन्वद्भावदीर्घयोश्च णेर्णिचीत्युपसंख्यानाण्ण्याकृतिर्द्देशाद्वा अवीवददित्येव रूपमिति सप्तमे वक्ष्यामः।

 प्रकृतमनुसरामः। मुण्डादिसूत्रे केषांचिद्ग्रहणं प्रपञ्चार्थम्। मुण्डादयः सर्वेऽपि "सत्यापपाश"(पाoसूद3-1-25)इत्यत्रैव पठितुं युक्ताः। एवं हि एकवाक्यता लभ्यते। द्विर्णिज्ग्रहणं च न कर्तव्यमिति लाघवम्। तथा तु न कृतमित्येव।

 (पाoसूo3-1-22)

 धातोरेकाचो हलादेः क्रियासमभिहारे यङ्(पाoसूo3-1-22)॥ एकाच् हलादिः समभिह्रियमाणक्रियावृत्तिर्यो धातुः तस्मात्स्वार्थे यङ् स्यात्। समभिहारोऽत्र पौनःपुन्यं भृसार्थो वा। यद्यपि विप्रकीर्णानामेकत्र राशीकरणं सभभिहारशब्दस्य मुख्योऽर्थः, तथाप्यसौ धान्यादीनामेव सम्भवति, न तु धातुवाच्यायाः क्रियायाः, अमूर्तत्त्वात्। अतो गौणोऽर्थो गृह्यते। स च न प्रत्ययस्य वाच्यः, प्रकृत्यर्थं प्रति विशेष्यतापत्तेः, किन्तु द्योत्योऽर्थः। अत एव टाबादयस्तरबादयश्च स्वार्थिका एवेति निरूढः पन्थाः। यदा तु प्रकृत्यर्थप्राधान्यमौत्सर्गिकम् आख्यात इव टाबादिष्वपि त्यज्यते तदा टाबादयो वाचका इत्यपि पक्षः सम्भवत्येव। स्वीकृतश्चायं लिङ्गादिविधौ भाष्येऽपीति तत्रतत्र स्फुटम्। पुनः पुनरतिशयेन वा पचति पापच्यते। "दीर्घोऽकितः"(पाoसूo7-4-83)इति दीर्घः। देदीप्यते। "गुणो यङ्लुकोः'(पाoसूo7-4-82)इति गुणः। ननु "क्रियासमाभिहारे च'(काoवाo)इति वार्तिकेन "नित्यवीप्सयोः"(पाoसूo8-1-4)इति वा पदद्विर्वचनमिह कुतो नेति चेत्? यङैव क्रियासमभिहारस्य द्योतितत्वात्। न चैवं लुनीहिलुनीहीत्यत्रापि न स्यादिति वाच्यम्, केवलेन लोटा तुल्यरूपो हिः क्रियासमभिहारं द्योतयितुं सहायतया द्वित्वमपेक्षते, अन्यथा संशयापत्तेः; यङ् तु न तथेतिवैषम्यात्। धातोरिति किम्? आर्धदातुकत्वं यथा स्यात्। तेन "ब्रुवो वचिः" इत्यादि सिध्यति। एकाचः किम्? पुनःपुनर्जागर्ति। हलादेः किम्? भृशमीक्षते। यङो ङित्त्वं बोभूयते मरीमृज्यते इत्यादौ गुणवृद्धिनि,ेधार्थम्। न चैवमवयवे चरितार्थस्य समुदायं प्रत्यविशेषकत्वात् यङन्तादात्मनेपदं न स्यादिति वाच्यम्, ङिदन्ताद्धातोस्तदिति "अनुदात्तङित"(पाoसूo1-3-12)इति सूत्र एव प्रपञ्चितत्वात्। \`भृशं शोभते' \`भृशं रोचते' इत्यत्रानभिधानाद्यङ् नेति भाष्यम्। कथं तर्हि "रुच दीप्तौ"(भ्वाoआo746)"शुभ शोभयाम्"।(तुoपo41)इति धातू व्याचक्षाणैः धातुवृत्तिकारैः \`रोरुच्यते' \`शोशुभ्यते' इत्युदाहृतमिति चेत्? भाष्ये भृशार्थोपादानात् पौनः पुन्ये भवत्येवेत्याशयेनेत्याहुः। शोभत इति शब्विकरणस्योदाहरणात्तौदादिकस्य यङ् भवत्येवेति धातुचन्द्रोदये। "सूचिसूत्रिमूत्र्यट्यर्त्यशूर्णुग्रहणम्'(काoवाo)। सूच पैशून्ये(चूoपo341)सूत्र अवमोचने(चुoपo376)मूत्र प्रस्रवणे'(चुoपo161)। अश भोजने(क्र्याoप051)अशू व्याप्तौ(स्वाआo18)द्वयोरपि ग्रहणम्। अत्र आद्यानां त्रयाणामनेकाल्त्वात् ततोऽन्येषां अहलादित्त्वात्, ऊर्णोतस्तु अनेकाल्त्वादहलादित्वाच्चाप्राप्तौ वचनम्। अत्र ऊर्णोतेर्वक्ष्यमाणेन णुवद्भावेनापि सिद्धम्। सोसूच्यते। सोसूत्र्यते। सूचिसूत्री अदन्तौ, चुरादिणिच्, अतोलोपः, यङ्, णिलोपः, द्वित्वं, "हलादिः शेषः'(पाoसूo7-4-60), अभ्यासस्य गुणः। अभ्यासात्परस्य षत्वं तु न भवति, अनादेशत्वात्। न चेमौ षोपदेशौ, अदन्तत्वेनानेकाच्त्वात्। षोपदेशलक्षणे हि सेक्सृबादिपर्युदासात् तत्सादृश्यमेकाच्त्वं विवक्षितामिति निष्कर्ष-। \`सोसूच्यते' \`सोसूत्र्यते' इति भाष्योदाहरणं चात्र प्रमाणम्। षोपदेशलक्षणे एकाच्त्वं विशेषणं देयमिति वदतो माधवस्याप्ययमेवाशय-। सोसूत्र्यते। अटाट्यते। "अजादेर्द्वितीयस्य"(पाoसूo6-1-9)इति षष्ठीति वक्ष्यमामत्वात्। अरार्यते। "गुणोऽर्तिसंयगाद्योः" "यङि च"(पाoसूo7-4-129,130)इति गुणः, र्यशब्दस्य द्वित्वम्। न च "नन्द्राः संयोगादयः"(पाoसूo6-1-3)इति रेफस्य द्वित्वनिषेधः, "यकारपरस्य नायं निषेधः" इति षष्ठे वृत्तिकारोक्तेः।न चैतदप्रामाणिकम्, प्रकृतसूत्रस्थस्य अरार्थत इति भाष्यस्यैव तत्र प्रमाणत्वात्। अशाश्यते। ऊर्णोनूयते। ऊर्मुञ् आच्छादने(अoउo29)। नोपधोयम्। तस्याष्टमिकं णत्वम्। तस्यासिद्धत्वान्नुशब्दस्य दिवत्वम्। "पूर्वत्रासिद्धीयमद्विर्वचने'(पoभाo128)इत्यनित्यम् "उभौ साभ्यासस्य"(पाoसूo8-4-29)इति लिङ्गात्। स्यादेतत्, लुनीहिलुनीहीत्येवायं लुनाति। अत्र यङा लोट् बाध्येत। अन्तरङ्गो हि यङ् क्रियासमभिहारमात्रापेक्षत्वात्। लोट् तु बहिरङ्गः, क्रियाभेदाश्रये धातुसम्बन्धे भावकर्मकर्तृषु विधानात्। तथा लोट् सावकाशोऽपि क्व? अनेकाचि अजादौ च-जागृहिजागृहीत्येवायं जागर्ति, ईक्षस्वेक्षस्वेत्येवायमीक्षते।

 अत्राहुः, वेत्यनुवर्तते। यदा न यङ् तदा लोट् भविष्यति।

 (पाoसूo3-1-23)

 नित्यं कौटिल्ये गतौ(पाoसूo3-1-23)॥ गतौ वर्तमानाद्धातोः कौटिल्ये एव द्योत्ये यङ् स्यात् न तु क्रियासमभिहारे। क्रमु पादविक्षेपे(भ्वाoपo474)द्रम गतौ(भ्वाoपo467)चङ्क्रम्यते। दन्द्रम्यते। अवधारणार्थान्नित्यग्रहणान्नेह-भृशं क्रामति। ननु यथा "वडवाया वृषे वाच्ये" इत्यनेन अपत्ये प्राप्तस्ततोऽपकृषअय विधीयते, यथा वा ञीतः क्तो भूत प्राप्तः ततोऽपकृष्य वर्त्तमाने विधीयते, एवमत्रापि धातुमात्रात् क्रियासमभिहारे यङ् विहितो गतिवचनात्तु कौटिल्य इति तक्रकौण्डिन्यन्यायेनैव बाधः सिद्धः। सत्यम्, अत एव नित्यग्रहणं भाष्यवार्तिकयोः प्रत्याख्यातम्।

 (पाoसूo3-1-24)

 लुपसदचरजयजभदहदशगॄभ्यो भावगर्हायाम्(पाoसूo3-1-24)॥ एभ्यो यङ् स्यात् धात्वर्थगर्हायां द्योत्यायाम्। लुप्लृ च्छेदने(तुoउo151)। षद विशरणादौ(भ्याoपo879)। यस्तु "आङः सदिः पद्यर्थे"(चुoपo299)इति चौरादिको ण्यन्तः स इह न गृह्यते \`एकाच' इत्यनुवृत्तेरिति हरदत्तः, तच्चिन्त्यम्, प्रकृतिग्रहणे ण्यधिकस्याप्राप्तेः। अन्यथा लुपादेरपि हेतुमण्ण्यन्तस्य वारणीयतया सदेरेवोपन्यासे बीजाभावाच्च। चर गतौ(भ्वाoपo560)जप व्यक्तायां वाचि(भ्वाoपo396)जभी गात्रविनामे(भ्वाoआo388)दह भस्मीकरणे(भ्वाoपo1016)। अत एव दशेति निपातनात् यङ्लुकि नलोपः-दन्दशीति। गॄ निगरणे(तुoपo130)तुदादिः। गॄ शब्दे(क्र्याoपo26)क्रयादिः। तत्र अदन्तविकरणसाहचर्यात्तुदादेरेव ग्रहणमित्येके। द्वयोरपीत्यन्ये। गर्हितं लुम्पति लोलुप्यते। सासद्यते। चञ्चूर्यते। "चरफलोश्च'(पाoसूo7-4-87)इति नुक् "उत्परस्यातः"(पाoसूo8-4-88)"हलि च"(पाoसूo9-2-77)इति दीर्घः। जञ्जप्यते। जञ्जभ्यते। दन्दह्यते। दन्दश्यते। जपादीनां चतुर्णामभ्यासस्य "जपजभदहदशभञ्जपशाञ्च'(पाoसूo7-4-86)इति नुक्। निजेगिल्यते। "ऋत इद्धातोः"(पाoसूo7-1-100),रपरत्वं, द्विर्वचनम्, अभ्यासस्य गुणः, जेगिर् य इति स्थिते "ग्रो यङि"(पाoसूo8-3-20)इति लत्वम्। न च परत्वात् "हलि च" इति दीर्घः, तस्यासिद्धत्वात्। लत्वे कृते तु न विहतनिमित्तत्वाद्दीर्घः। भावेति किम्? साधनगर्हायां मा भूत्-मन्त्रं जपति वृषलः। अत्र स्वरवर्णादिभ्रंशाभावाद् गर्हा नास्ति। कर्त्राख्यसाधनं तु गर्हितं शूद्रस्य वेदे अनधिकृतत्वात्। नित्यग्रहणमवधारणार्थमिहानुवर्तते। तस्य व्याख्यानं च पूर्ववत्।

 सत्यापपाशरूपवीणातूलश्लोकसेनालोमत्वचवर्मवर्णँचूर्णचुरादिभ्यो णिच्(पाoसूद3-1-25)॥ एभ्यो णिच् स्यात्। सत्यादिभ्यस्चूर्णान्तेभ्यः प्रातिपदिकाद्धात्वर्थे इत्येव सिद्धे सत्यस्यापुगर्थं वचनम्, अन्येषां प्रपञ्चार्थम्, मालिन्या उपश्लोकयतीत्यादौ सापेक्षादुत्पत्त्यर्थं च। धात्वर्थे इत्यविशेषोक्तावपि स्वभावलभ्योऽर्थविशेषो वृत्तिकारादिभिर्निर्द्दिश्यते। तद्यथा-सत्यमाचष्टे सत्यापयति। सत्यं करोतीति तु भाष्यम्।

 अर्थवेदसत्यानामापुग्वक्तव्यः(काoवाo)॥ आपुग्वचनसामर्थ्याट्टिलोपो न अर्थापयति। पुकैव सिद्धे आकारोच्चारणमन्यतो विधानार्थं तेन लिखापयतीत्यादि सिद्धमिति कश्चित्। तन्न, \`पुगेव करिष्यते' इति भाष्यविरोधात्। तस्माल्लिखापयतीत्यपप्रयोग एवेत्याहुः।

 पादौ प्रक्षालापयतीति गृह्यप्रयोगस्तु छन्दोवदृषयः कुर्वन्तीति समाधेय इति हरदत्तादयः। पाशं विमुञ्चति विपाशयति। रूपं पश्यति रूपयति। वीणयोपगायति उपवीणयति। तूलेनुकुष्णाति अनुतूलयति तृणाग्रम्। अनुकुष्णाति अनुघट्टयतीत्यर्थ इति हरदत्तः। श्लोकैरुपस्तौति उपश्लोकयति। सेनया अभियाति अभिषेणयति, "उपसर्गात्सुनोति"(पाoसूo8-3-65)इति षत्वम्। अभ्यषेणयत्, "प्राक् सितादड्व्यवायेऽपि"(पाoसूo8-2-63)इति षत्वम्। त्वच संवरणे(तुoपo21)"पुंसि सञ्ज्ञायाम्"(पाoसूo3-3-118)इति घः। त्वचं गृह्णाति त्वचयति। टिलोपस्य स्थानिवत्त्वादुपधावृद्धिर्न। उक्तादेव धातोः हलन्तात् "तत्करोति"(गoसूo)इति णै \`त्वाचयति' इत्युपधावृद्धिर्भवत्येव। "प्रकृत्यैकाच्"(पाoसूo6-4-163)इति टिलोपाभावः। तस्मात्सूत्रे त्वचोत्यकारो विवक्षितो न तु सत्यापेतिवदुच्चारणार्थ इत्यवधेयम्। वर्मणा सन्नह्यति संवर्मयति। वर्णं गृह्‌णाति संवर्मयति। चूर्णैरवध्वंसयति अवचूर्णयति। चुरादिभ्यः स्वार्थे, चोरयति। चिन्तयति।

 (पाoसूo3-1-26)

 हेतुमति च(पाoसूo3-1-26)॥ हेतुः कर्तुः प्रयोजकः, तद्वयापारः प्रवर्तनारूपो हेतुमान्, तस्मिन्वाच्ये धातोर्णिच् स्यात्। पाचयति देवदत्तो यज्ञदत्तेन। यज्ञदत्तनिष्ठक्लित्त्वनुकूलव्यापारविषयिणी प्रवर्तना देवदत्ताश्रयेत्यर्थः। प्रवर्तनाऽनेकधा-प्रेषणमध्येषणं तत्समर्थाचरणं चेति। भृत्यादेर्निकृष्टस्य प्रवर्तना प्रेषणम्, आज्ञेत्यर्थः। गुर्वादेराराध्यस्य प्रवर्तना अध्येषणम्, प्रार्थनेत्यर्थः। तत्समर्थाचरणमपि बहुधा अनुमतिरुपदेशोऽनुग्रह इति। तत्र यस्यानुमतिं विना क्रिया न निष्पद्यते सोऽनुमतिमात्रे प्रयोजकः। यथा राजादिः। वैद्यादिस्तु ज्वरितः कषायं पिबेदिति उपदेशमात्रेम प्रवर्तकः। यस्तु केनचिद् जिघांसितं पलायमानं रुणाद्धि सोऽपि हन्तुरनुग्राहकत्वात् प्रयोजक एव। तदिह अर्थप्रकरणादिगम्या अमी विशेषाः। सर्वानुगतं प्रवर्तनासामान्यं तु णिचोऽर्थः। स च णिचः शक्य इति मुख्यः पक्षः। द्योत्य इति पक्षान्तरमप्याकरे स्थितम्। यद्यपि हेतुशब्दस्य ससम्बन्धिकत्वात् हेतुमा नित्युक्ते यं प्रति प्रयोजकत्वं स एव लभ्यते, यथा पितृमानित्युक्ते पुत्रः, तादृशश्चेह कर्ता कारकाधिकारे हेतुसंज्ञोक्तः क्रिया च, तथाच पक्तुः पाकस्य वा हेतुमत्त्वं युक्तम्, तथापि करणे इत्यधिकारात् नेह कर्तागृह्यते, प्रकृत्यैवोक्तत्वाच्च न पाकः, किन्तु पाकपक्त्रपेक्षया यो हेतुस्तदीयव्यापार एव स्वभावतो लोके णिजर्थतया प्रसिद्धो हेतुमच्छब्देनोच्यते इति सिद्धान्तः। एवं च हेतोरित्येव सूत्रं युक्तम्। हेतोः करणे व्यापारे णिजित्यर्थः। तथा तु न कृतमित्येव। इह यद्यपि फलव्यापारयोर्धातुवाच्यत्वाद्विक्लित्त्यनुकूलव्यापारत्वस्य च प्रेषणादावपि सुलभत्वात्तस्यापि पच्यर्थतामाश्रित्य णिचो द्योतकतेति वर्णितं भाष्यादौ, तथापि प्रौढिवादमात्रमेतत्। तथाहि, अधिश्रयणादिरेव व्यापारविशेषः पचेरर्थः। न तु ततः प्राचीनोऽपि क्रयणाद्यवस्थायां पचतीत्यप्रयोगात्, अन्यथाऽतिप्रसङ्गात्, क्वाचित्कप्रयोगस्य भाक्तत्वेनाप्युपपत्तेश्च, पचतिपाचयत्योरर्थवैलक्षण्यस्य अनुभवसिद्धत्वाच्च, अणौ कर्तुर्णौ कर्मत्वमित्यादिव्यवस्थाभ्युपगमाच्च, प्रणाययति' \`अभिषावयति' इत्यादौ उपसर्गस्य प्रकृत्यर्थगतविशेषद्योतकत्वे णत्वषत्वे स्तः, णिचा सम्बन्धे तु नेत्यष्टमे स्फुटत्वाच्च। अतोऽत्र पक्षे नातीवाभिनिवेष्टव्यम्। स्यादेतत्, प्रवर्त्तनामात्रस्य णिजर्थत्वे णिचो लोडादीनाञ

्च पर्यायप्रसङ्गः। ततश्च पृच्छतु मां भवानिति वक्तव्ये णिजपि प्रयुज्येतेति चेत्? कर्त्तुः प्रयोजको हि हेतु; प्रैषविषयस्तु नाद्यापि कर्तृत्वेनावधारितः। तथाच प्रयोज्यप्रवृत्त्युपहिता प्रवृत्तिर्णिजर्थः। केवला तु लोडर्थ इति विवेकः। उक्तं च-

 द्रव्यमात्रस्य तु प्रैषे पृच्छादेर्लोङ् विधीयते।

 सक्रियस्य प्रयोगस्तु यदा, स विषयो णिचः॥ इति।

 किञ्च प्रयोक्तृधर्मः प्रयुक्तिर्लोडर्थः। अनियतकर्तृका तु णिजर्थः। पचेति हि वक्तुरेव प्रेरणा गम्यते। पाचयतीत्यत्र तु वक्तृभिन्नस्य।

 तत्करोतीत्युपसंख्यानं सूत्रयत्याद्यर्थे(काoवाo)॥ गणपाठसिद्ध एवायमर्थ उपसंख्यानेनापि प्रदर्शितः। इह करोतीत्यत्र प्रकृत्यर्थमात्रं विवक्षितं न प्रत्ययार्थः, तेन ण्यन्तात् भावकर्मणोः भूतभविष्यतोः द्वित्वबहुत्वयोश्च लः सिध्यति। अयं णिच् प्रातिपदिकादेव न तु सुबन्तादिति माधवः। युक्तञ्चैतत्, सुप इत्यधिकारस्येह विच्छिन्नत्वात्। किञअच चुरादिषु ह्येवं पठ्यते-"प्रातिपदिकाद्धात्वर्थे बहुलमिष्ठवच्च" (गoसूo) "तत्करोति तदाचष्टे"(गoसूo) "तेनातिक्रामति"(गoसूo) "कर्तृकरणाद्धात्वर्थे"(गoसूo)इति। अस्यार्थः प्रातिपदिकाद्धातोरर्थविशेषरूपे वाच्ये णिच् स्यात् इष्ठनीव चास्मिन् बहुलं कार्यं स्यादिति। कूलमुल्लङ्घयति उत्कूलयति। अस्यैव प्रपञ्चः-तत्करोतीत्यादिः। एवञ्च प्रातिपदिकादित्युपक्रमान्नेदं सुबन्ताद्विधायकम्। तथा च प्रकृतवार्त्तिकमपि तत्समानार्थकत्वात्तथैव। "तेनातिक्रामति"(काoवाo)इत्येतत्तु कर्तृकरणादित्यस्यैव प्रपञ्चः। कर्तृग्रहणञ्च करणस्यैव विशेषणं करणत्वेन लोके प्रसिद्धानां चक्षुरादीनामेव ग्रहणमितिशङ्काव्युदसनाय। अन्यथा चक्षुषा पश्यति चक्षयतीत्यादावेव स्यान्न तु करिभिरवबध्नाति अवकरयतीत्यादौ। एवञ्च, तत्तेनेतिशब्दौ कर्मकरणयोरुपलक्षकौ। करणस्य कर्मणश्च समर्पकात्प्रातिपदिकादित्यर्थः। सुबन्तादुत्पत्तौ तु हस्तिनाऽतिक्रामति अतिहस्तयतीत्यादौ णौ सुपो लोपे टिलोपे च कृते अन्तर्वर्त्तिविभक्त्या पदत्वाज्जश्‌त्वं स्यात्। न च टिलोपस्य स्थानिवत्त्वम्, अज्झलादेशत्वात्। हरदत्तस्तु सुबन्ताण्णिचमभिप्रैति। यदाह-तदिति द्वितीयान्तोपलक्षणमिति। न चास्मिन्पक्षे पदकार्यप्रसङ्गः, इष्ठवदित्यतिदिष्टया भसंज्ञया पदत्वस्य बाधात्। अत एव हि पटिष्ठ इत्यादौ सुबन्तादिष्ठनि जश्त्वादिपदकार्याप्रवृत्तिः। किञ्च स्रग्विणमाचष्टे स्रजयतीत्यादौ माधवमतेऽप्येषैव गतिः। सुबन्तादुत्पन्नयोर्विन्‌मतोर्लुकि तत्प्रकृतेः सुबन्तत्वात्प्रत्ययलक्षणेन पदकार्यप्रसङ्गस्य स्पष्टत्वात्। तदिह मतभेदेन प्रातिपदिकात्सुबन्ताद्वा णिजिति स्थितम्। आद्यपक्षेऽपि यताकथञ्चित् प्रातिपदिकग्रहणे लिङ्गविशिष्टग्रहणाद् ङ्याबन्तादपि भवति। अत एव णाविष्ठवदित्यत्र भाष्ये इष्ठवदित्यतिदेशस्य "पुंवद्भावटिलोपयणादिलोपविन्मतोर्लुगर्थम्" इति पुंवद्भावोऽपि प्रयोजनतयोक्तः। इदञ्च दिड्मात्रं न तु परिगणनमिति षष्ठ एवाकरे स्पष्टम्। उदाहरणानि तु प्रपञ्चयामः-एनीमाचष्टे एतयति। हरिणीमाचष्टे हरितयति। न चात्र पुंवद्भावस्य इष्ठनि विशिष्याविधानात्कथमतिदेश इति वाच्यम्, विशेषातिदेशे सामान्यस्याप्यतिदेशात्। वसिष्ठवदत्र वर्त्तितव्यमित्युक्ते हि ब्राह्मणत्वं सामान्यनिबन्धनमप्यतिदिश्यत एव। तथेह भसंज्ञानिमित्ततद्धितत्वप्रयुक्तं पुंवद्भावोऽपीत्यदोषः। नन्वेतयतीत्यादौ टिलोपेन ङीपि निवृत्ते तत्सन्नियोगशिष्टत्वान्नकारोऽपि निवर्त्यताम्। तथा च टिलोपेनैव गतार्थत्वे किमर्थं पुंवद्भावोऽपि पृथक् प्रयोजनतया भाष्ये गणित इति चेत्?

 अत्र कैयटः, "सन्नियोगशिष्ट"(पoभाo88)परिभाषाया अनित्यत्वज्ञापनायेदम्। तेन \`ऐनेयः' \`श्यैनेयः' इत्यत्र "यस्य"(पाoसूo6-4-49)इति लोपे कृतेऽपि नकारो न निवर्तते इत्याह। हरदत्तस्तु फलान्तरमपि मतान्तरत्वेनाह-इडबिडमाचष्टे ऐडबिडयति। दरदं दारदयति। इडबिडशब्दो जनपदस्य क्षत्रियजातेश्च वाचकः। तस्मात् "जनपदशब्दात् क्षत्रियादञ्"(पाoसूo4-1-168)दरच्छब्दात् "द्व्यञ्म गध"(पाoसूo4-1-174)इति सूत्रेण। अञादीनामापादपरिसमाप्तेस्तद्विधानात् "अतश्च"(पाoसूo4-1-177)इति लुक्। अकाररूपस्य तद्राजप3त्ययस्य स्त्रियां लुगिति हि सूत्रार्थः। ततश्च इडबिट्, दरत् स्त्री। ऐडविडो दारदश्च पुमान्। पुंवद्वचनेन च स्त्रीशब्दस्य पुंशब्देऽतिदिष्टे सिद्धमिष्टम्। न चैवं गोत्रत्वेन जातित्वात् "जातेश्च'(पाoसूo6-3-41)इति पुंवद्भावनिषेधः शङ्क्यः, औपसंख्यानिकस्य नायं निषेध इति वक्ष्यमाणत्वात्। न चैवमप्यजादी गुणवचनादेवेत्यक्तेरिष्ठन एवाभ्यामसम्भवेन कथं तद्वदित्यतिदेश इति वाच्यम्, नहीष्ठनि दृष्टस्यैवातिदेशः किन्तु सम्भावितस्य। अन्यथा अतिराजयतीत्यादौ टिलोपो न स्यात्।

 नन्वस्मिन्पक्षे \`ऐनेयः' \`श्यैनेयः' इति कथं सिद्ध्येदिति चेत्?

 अत्र माधवः-अनन्यथासिद्धमपि ऐडबिडयतीत्याद्युदाहृत्य एतयति श्येतयतीत्युदाहरन् भाष्यकारः "सन्नियोगशिष्ट"(पoभाo88)परिभाषाया अनित्यत्वं ज्ञापयतीत्याह। वस्तुतस्तु पुंवद्भावस्यैकाक्षु टिलोपस्याभाषितपुंस्केषु च चारितार्थ्येऽपि एतयतीत्यादावन्तरङ्गत्वेन पुंवद्भाव एव ज्ञाप्यः "सिद्धश्च प्रत्ययविधौ" इत्युक्तत्वेन प्रत्ययोत्पत्तेः पूर्वमेव प्रवृत्तत्वात्। अत एव नकाररहितप्रयोगसिद्धिः। न चात्र टिलोपेऽपि सन्नियोगशिष्ट न्यायेन नकारनिवृत्तिः सुलभेति वाच्यम्, उक्तन्यायेन नकारनिवृत्तौ कर्त्तव्यायाम् "अचः परस्मिन्"(पाoसूo1-1-57)इति स्थानिवद्भावस्य दुर्वारत्वात्। अत ेव \`पञ्चेन्द्राण्यो देवता अस्येति पञ्चेन्द्रः' इत्यादौ स्थानिवद्भावेनानुगादिश्रवणे ग्राप्ते स्थानिवद्भावनिषेधार्थे "क्विलुगुपधा" इतिवार्त्तिके लुग्ग्रहणमिति भाष्यवार्त्तिकादौ स्पष्टम्। अत एवाभ्यासेकारसहितमैतदिति रूपं सिद्धम्। टिलोपे तु प्रक्रियादशायां परिनिष्ठिते रूपे वाऽवर्णपरत्वाभावेन स्थानिवद्भावानतिपत्तावुक्तरूपासिद्धिः। नचाल्लोपस्यापि स्थानिवद्भावः, तस्य ङीनिमित्तत्वेऽपि णिजनिमित्तत्वादिति ध्येयम्।

 पृथुमाचष्टे प्रथयति। चङि वृद्धेः पूर्वं टिलोप इति पक्षे अग्लोपित्वात्। "सन्वल्लघुनि"(पाoसुo7-4-93)इत्यस्याप्रवृत्तेः-अपप्रथत्। परत्वाद् वृद्धौ आवादेशात्पूर्वं टिलोपे अनग्लोपित्वात्--अपिप्रथत्। पक्षद्वयपीदं "मुण्डमिश्र"(पाoसूo3-121)इति सूत्रे प्रपञ्चितम्। एवं मृदुमाचष्टे म्रदयति। अमम्रदत्, अमिम्रद्त। भ्रशयति, क्रशयति, द्रढयति। एषां चङि सर्वथाऽप्यग्लोपित्वात्--अबभ्रशत्, अचक्रशत्, अदद्रढत् इत्येकमेव रूपम्। परिव्रढियति। अत्रोपसर्गस्य पृथक्करणात्पर्यव्रढयत, पर्यवव्रढत्।

 पृथुं मृदुं भृशं चैव कृशं च दृढमेव च।

 परिपूर्वे वृढञ्चैव षडेतान् रविधौ स्मरेत्॥

 कविं पटुं वा आचष्टे कवयति, पटयति। अचकवत्, अचीकवत्। अपपठत्, अपपिठत्। कुमारीमाख्यात् अचुकुमारत्। अत्र एकमेव रूपम्, "सन्वल्लघुनि"(पाoसूo7-4-93)इति "दीर्घो लघोः"(पाoसूo7-4-94)इति च सूत्रे चङ्परे णौ परे अचा अव्यवहितं यल्लघु तस्मिन्परे योऽभ्यासः तस्येति कैयटादिसम्मते सूत्रार्थे यदत्राभ्यासात्परं लघु न तच्चङ्परणिपरमिति दीर्घत्वस्याप्रसङ्गात्, चङ्परे णौ यदङ्गन्तस्य योऽभ्यासो लघुपरः तस्येति हरदत्तादिपक्षेऽपि कुमारीशब्दस्य पुंवद्भावेन वृद्धावप्यग्लोपित्वात्। नदीमाख्यत् अननददित्यादि। ननु कैयटमते "येननाव्यवधानम्" इतिन्यायेन एकव्यञ्जनव्यवहिते अजीहरदित्यादौ सन्वद्भावोऽस्तु नाम, अचिक्षणदित्यादौ तु कथमिति चेत्? असस्मरदित्यादावित्वाभावार्थम् "अत्स्मृदृत्वर"(पाoसूo7-4-95)इति अत्वविधानेन संयोगव्यवधानेऽपि भवतीति ज्ञापनात्। ऊढमाख्यत् औजढत्। ऊढिमाख्यत् औजिढ्त्। कर्तारमाच्ष्टे करयति। भर्तारं भरयति। दोग्धारन्दोहयति। "तुश्छन्दसि"(पाoसूo5-3-59)इति तृशब्दलोपोऽपि णावतिदिश्यत इत्येके। अन्ये तु छन्दस्युपदिष्टोऽसौ णावपि छन्दस्येवातिदिश्यतां नाम। भाषायान्तु कथं भवेत्? तस्माट्टिलोपे कर्त्तयतीत्याद्येव रूपमित्याहुः। त्वां मां वा आचष्टे त्वापयति, मापयति। इह "प्रत्ययोत्तरपदयोश्च"(पाoसूo7-2-98)इति एकार्थयोर्युष्मदस्मदोर्मपर्यन्तस्य त्वमौ। "अतो गुणे"(पाoसूo6-1-97)इति पररूपात्पूर्वं नित्यत्वाट्टिलोपे वृद्धौ पुगित्येकं मतम्। वस्तुतस्तु परादप्यन्तरङ्गस्य बलीयस्त्वात्पररूपत्वे "प्रकृत्यैकाच्"(पाoसूo6-4-163)इति चिलोपाभावादुपधावृद्धौ त्वादयति मदायतीत्येव रूपमिति बहवः। "प्रकृत्यैकाच्"(पाoसूo6-4-163)इत्येतत्प्रत्याख्यानबाष्यन्तूदाहरणविशेषेऽन्यथासिद्धिरित्येतावन्मात्रपरम्। तद्यथा-वृत्तिकारोदाहृतेषु मध्ये प्रेष्ठादय आभात्सूत्रेण सिद्धाः। तस्यागेऽपि ज्येष्ठवदकारोच्चारणसामर्थ्यात्।

 इष्ठेमेयःस्वनेकाचोऽप्यवसिष्टस्य नेष्यति।

 टिलोपो भाष्यकारेण प्रवृत्ते विन्मतोर्लुकि॥

 लुकोऽपवादभूतस्य तस्मिन्पक्षे प्रवर्तनात्।

 कनिष्ठादाविदं तुल्यं तृलोपस्य प्रवर्तनात्॥

 कैयटमाधवादिग्रन्थाश्चेहानुकूला इति वक्ष्यामः। "अङ्गवृत्त"(पाoभाo94)परिभाषया वृद्धिमकृत्वा त्वदयति मदयतीत्यन्ये प्रतिपन्नाः। युवामावां वा आचष्टे युष्मयति अस्मयति। "युवावौ द्विवचने"(पाoसुo7-2-92)इत्यत्र यद्यपि द्विवचने इत्यर्थग्रहणं तथाऽपीह युवावौ न स्तः, विभक्तिपरत्वाभावात्। प्रातिपदिकादेव हि णिजिति माधवादयः। सुबन्तादिति हरदत्तपक्षेऽपि "अन्तरङ्गानपि"(पoभाo52)इति न्यायेन विभक्तेर्लुकापहारात्। त्वामतिक्रान्तमतिक्रान्तौ वा अतित्वाम्। अतिक्रान्तान् अतित्वान्। आचष्टे अतित्वयति, अतिमयति। युष्मदस्मदोरेकार्थत्वेन "प्रत्ययोत्तरपदयोश्च"(पाoसूo7-2-98)इति त्वमौ। अन्तरङ्गत्वात्पूर्वरूपं, ततष्टिलोप इति माधवः। तच्चिन्त्यम्, उपसर्गस्य पृथक्करणेन "प्रकृत्यैकाच्"(पाoसूo6-4-163)इति प्रकृतिभावात्। तस्मादतित्वादयति अतिमादयतीत्येव बोध्यम्। अत्रापि पररूपात्पूर्वं नित्यत्वाट्टिलोपे इति मते अतित्वापयति अतिमापयति। युवामावां युष्मानस्मान्वा अतिक्रान्तमतिक्रान्तावतिक्रान्तान्वा आचष्टे अतियुष्मयति अत्यस्मयति।

 इदानीं ण्यन्तात्क्विपि कश्चिद्विशेष उच्यते। तत्र त्वां मां आचष्ट इति आख्येयैक्ये त्वाप् माप्, त्वाद् माद्, त्वद् मद् इति प्रागुक्तमतभेदेन त्रिधा प्रातिपदिकानि। युवामावां युष्मानस्मान् वा आचष्ट इति आख्येयस्यानेकत्वे त्वमयोरभावाण्णौ टिलोपे, क्वौ, णिलोपे, केश्चापृक्तलोपे युष्म अस्य इति मान्ते प्रातिपदिके भवतः। ततः स्वादयः। तत्र प्रातिपदिकाष्टकादपि विभक्तीनां यथायथं "ङेप्रथमयोरम्"(पाoसूo7-1-28)"शसो न"(पाoसूo7-1-29)"भ्यसोऽभ्यम्"(पाoसूo7-1-30)"पञ्चम्या अत्"(पाoसूo7-1-31)"एकवचनस्य च"(पाoसूo7-1-32)"युष्मदस्मद्‌भ्यां ङसोऽश्"(पाoसूo7-1-27)"साम आकम्"(पाoसूo7-1-33)इति सूत्रसप्तकेन विहिता आदेशा भवन्ति। एवं "युष्मदस्मदोरनादेशे"(पाoसूo7-2-86)"द्वितीयायाञ्च"(पाoसूo7-2-87)"प्रतमायाश्च द्विवचने भाषायाम्"(पाoसूo7-2-88)इति त्रिसूत्र्या विहितमात्वं "योऽचि"(पाoसूo7-2-98)इति यत्वं च भवत्येव। "शेषे लोपः"(पाoसूoi7-2-90)तु आत्वयत्वनिमित्तेतरविभक्तौ परतोऽन्त्यलोप इति व्याख्याने भवत्येव। शेषशब्दस्य मान्ताच्छेषपरत्वमाश्रित्य टिलोप इति व्याख्याने तु न भवत्येवाख्येयस्यानेकत्वे। तत्र हि शेषेलोपेनापहार्यं मान्तात्परं णाविष्ठवदित्यतितिष्टेन टिलोपेनैवापहृतम्। आख्येयैक्ये तु भवत्येव, प्राक् टिलोपाभावात्। \`टिलोपं स्वीकृत्य पुका पान्तत्वम्' इति मते तु न भवत्येव। अजादौ यत्वविधानादात्वं हलादावेव पर्यवस्यति। "त्वाहौ सौ"(पाoसूo7-2-94)"युयवयौ जसि"(पाoसूo7-2-93)"तुभ्यमह्यौ ङयि"(पाoसूo7-2-95)"तवममौ ङसि"(पाoसूo7-2-96)इति चतुःसूत्रीविहिताः प्रकृत्यादेशास्तु आख्येयैक्ये न भवन्त्येव, मपर्यन्ताभावात्। आख्येयद्वित्वबहुत्वयोस्तु वैकल्पिकाः। तथाहि-"मपर्यन्तस्य"(पाoसूo7-2-19)इत्यत्र मान्तस्येत्येव सिद्धे परिग्रहणसामर्थ्याद्युष्मदस्मदोर्मान्तत्वावस्थायां नादेशाः इत्येकं मतम्। परिग्रहणाभावे मान्तस्यैव स्यात्, सति तु तस्मिन् मान्ते ततोधिके च भवति इति मतान्तरम्। उभयमिदं तस्मिन्नेव सूत्रे व्युत्पादयिष्यते। मतभेदाच्चेह फलितो विकल्पः। तत्र आख्येयद्वित्वे सृजस्ङेङस्सु परत्वात् त्वाहादिप्रवृत्तावपि \`औ' \`अम्' इत्यादिषु वचनान्तरेषु विभक्तिपरत्वाद्युवावौ एकस्मिन्मते स्त एव, मतान्तरे तु न त्वाहादयो नापि युवौ इति विवेकः।

 अथ रूपाणि-आख्येयैक्ये सौ त्वां, माम्। \`वृद्धिर्न' इतिवादिनान्तु शेषे लोपे त्वम्, मम्। शेषेलोपष्टिलोपः, स चाचक्षाणे न प्रवर्त्तत इति पक्षेऽप्याख्येयैक्येऽस्त्येव दान्तयोरित्युक्तम्। पान्तयोस्तु पक्षे त्वापम्, मापम्,। इत्थं सङ्कलनया त्रीणि। औङि \`त्वां, माम्' इत्येकमेव। "प्रथमायाश्च द्विवचने"(पाoसूo7-2-88)इत्यावम्। जसि साविव त्रीणि, शेषे लोपस्य पान्तयोः पाक्षिकत्वात्। अम्‌औटोः-त्वां, माम्। शसित्वान्, मान्। "द्वितीयायाञ्च'(पाoसूo7-2-77)इत्यात्वम्। आङिःत्वाया, माया। अवृद्‌धौ तु-त्वाया, मया। त्वाभ्यां, माभ्याम्। त्वाभिः, माभिः। ङयि अम्, शेषे लोपः(पाoसूo7-2-90)। वृद्धिपक्षे "आतो धातोः"(पाoसूo6-4-140)इत्यालोपः त्वम्, मम्। पक्षे त्वापम्, मापम्। त्वाभ्याम्, माभ्याम्। त्वाभ्यम्, माभ्यम्। भ्यमि शेषे लोपः। अभ्यमादेशपक्षे तु शेषे लोपे आल्लोपे च त्वभ्यम्। मभ्यम्। अवृद्धिपक्षेऽप्येवम्। पान्तपक्षे त्वापभ्यम्, मापभ्यम्। तत्र भ्यमि "अङ्गवृत्त"(पoभाo94)परिभाषाया "बहुवचने झल्येत्"(पाoसूo7-3-103)इत्येत्वं न। त्वत्, मत्। शेषे लोपे वृद्धिपक्षे आल्लोपः। त्वापत्, मापत्। त्वाभ्याम्, माभ्याम्। त्वत्, मत्। त्वापत्, मापत्। त्व, म। त्वाप, माप। त्वायोः, मायोः। अवृद्धौ तु-त्वयोः, मयोः। त्वाकम्, माकम्। त्वापाकम्, मापाकम्, त्वायि, मायि। त्वायोः, मायोः। अवृद्धौ तु-त्वयि मयि। त्वयोः, मयोः। त्वासु, मासु। एवञ्च-

 आख्येयैक्येऽत्र सुजसोश्चतुर्थ्या भ्यसि च त्रयम्।

 टौस्‌ङिदाम्‌भ्यस्सु रूपे द्वे निश्चिनुष्वैकमत्यतः॥

 इदं त्ववधेयम्। कृतः कर्त्तर्यसंज्ञायामितिविशेष्यनिघ्नतोक्तेराचक्षाणस्य क्लीबत्वे सुजसोरसर्वनामस्थानत्वेन भत्वात "आतो धातोः"(पाoसूo6-4-140)इत्यालोपे त्वम्, मम् इत्येव रूपम्। अवृद्धिवादिनां सम्बोधने "एङ्ह्रस्वात्"(पाoसूo6-1-69)इति हल्‌मात्रलोपे हे त्वा, हे म। स्त्रीत्वे तु टाप् प्राप्तः "सन्निपात"(पoभाo87)परिभाषया समाधेयः यत्तु केवले समाधानद्वयम् "अलिङ्गत्वादट्टिलोपाद्वा" इति तदिह न भवतीति दिक्।

 अथाख्येयद्वित्वे रूपाणि-सौ त्म्, अहम्; प्रकृत्यादेशाभावे युषम्, असम्; शेषे लोपस्याप्यभावे युष्मम्, अस्मम्। इत्थं त्रीणि। युवाम्, आवाम्; युषाम्, असाम्। जसि-यूयं, वयम्; युषम्, असम्; युष्मम्, अस्मम्। अम्‌औटोः-युवाम्, आवाम्; युषाम्, असाम्; युवान्, आवान्; युषान्, असान्। युवया, आवया; युष्या, अस्या। युवाभ्याम्, आवाभ्यां; युषाभ्याम्, असाभ्याम्। युवाभिः, अस्मम्। युवाभ्याम्, आवाभ्याम्; युषाभ्याम्, असाब्याम्--युवभ्यम्, आवभ्यम्; युष्मभ्यम्, अस्मभ्यम्। भ्यमादेशपक्षे तु-युष्म्भ्यम्। अत्र संयोगान्तलोपो न, भाष्ये "झल" इत्यनुवर्त्तनात्। अननुवृत्तिपक्षे तुयुङ्‌भ्यम्। अस्मदस्तु "स्कोः"(पाoसूo8-2-29)इति सलोपे अम्‌भ्यम्। शेषे लोपे तु-ओभ्यम्। युवत्, आवत्; युषत्, असत्; युष्मत्, अस्मत्। युवाभ्याम्, आवाभ्याम्। युषाभ्याम्, असाभ्याम्। भ्यसि ङसिवत् त्रीणि। तव मम; युष, अस; युष्म, अस्म। युवयोः, आवयोः; युष्योः, अस्योः। युवाकम्, आवाकम्; युषाकम्, असाकम्; युष्याकम्, अस्माकम्। युवयि, आवयि; युष्यि, अस्यि। युवयोः, आवयोः; युष्योः, अस्योः। युवासु, आवासु; युषासु, असासु। एवञ्च-

 चतुर्थ्या भ्यसि चत्वारि व्याख्याने द्वे तथाऽन्यतः।

 सुजस्‌ङेङस्‌ङसिभ्यस्सु आमि च त्रीणि निश्चिनु॥

 अथाख्येयबहुत्वे रूपाणि-त्वम्, अहम्; युषम् असम्; युष्मम्, अस्मम्। युषाम्, ्साम्। यूयं, वयम्। युषम्, असम्, युष्मम्, अस्मम्; युषाम्, असाम्। युषान्, असान्, युष्या, अस्या। युषाभ्याम्। असाभ्याम्। युषाभिः, असाभिः। तुभ्यं, मह्यम; युषम्, असम्; युष्मम्, अस्मम्। युषाभ्याम्, असाभ्याम्। युषभ्यम्, असभ्यं युष्म्‌भ्यम्, युभ्यम्, अम्‌भ्यम्, ओभ्यम्। युषत्, असत्; युष्मत्ष अस्मत्। युषाभ्याम्, असाभ्याम्। युषत्, असत्;युष्मत्, अस्म्त्। तव, मम; युष, अस; युष्म, अस्म। युष्योः, अस्योः। युषाकम्, असाकम्; युष्माकम्, अस्माकम्। युष्यि, अस्यि। युष्योः, अस्योः। युषासु, असासु। एवञ्च-

 ङसिभ्यसाम्सु द्वे रूपे चतुर्थ्या भ्यसि तु त्रयम्।

 सुजस्ङेङस्सु च तथाऽऽख्येयभूम्न्येकमन्यतः॥

 इह सर्वत्र प्रकृत्यादेशयत्वात्वशेषेलोपेषु कर्तव्येषु णिलोपो न स्थानिवत्, क्वौ लुप्तत्वादिति दिक्॥

 श्वानमाचष्टे शावयति। \`श्वन् इ' इति स्थिते णाविष्ठवदित्यतिदेशेन द्वौ टिलोपौ प्राप्तौ "टेः"(पाoसूo6-4-143)इत्येकः, "नस्तद्धिते"(पाoसूo6-4-144)इत्यपरः। तत्र "प्रकृत्यैकाच्'(पाoसूo6-4-163)इति प्रकृतिभावो येननाप्राप्तिन्यायेन "टेः"(पाoसूo6-4-143)इत्यस्यैवेति तस्मान्निवृत्तेऽपि "नस्ताद्धिते"(पाoसूo 6-4-144)इति भवत्येव। तत इष्ठवदित्यतिदिष्टया भसंज्ञयैव वकारस्य सम्प्रसारणे वृद्वावावादेशः। न च \`दविष्ठः' इत्यादौ इष्ठनि "ओर्गुणः"(पाoसूo6-4-146)पूर्वस्य दृष्ट इति इहाप्यतिदिश्येतेति वाच्यम्, तस्मिन्कर्तव्ये सम्प्रसारणटिलोपयोः "असिद्धवदत्र"(पाoसूo6-4-22)इत्यसिद्धत्वात्। अन्ये तु \`ब्रह्मिष्ठः' इत्यादौ नान्तलक्षणाट्टिलोपात्परत्वात् "टेः"(पाoसूo6-4-155)इत्येव प्रवर्त्तते। तच्चेह प्रकॉतिभावेन निवृत्तम्। "नस्तद्धिते'(पाoसूo6-4-144)इति तु इष्ठनि क्वापि न दृष्टमिति तस्येहानतिदेशात् सम्प्रसारणपूर्वत्वयोः \`शुनयति' इति रूपमाहुः। न च टिलोपयोराभीयत्वेन अन्योन्यस्यासिद्धत्वात्कथं विप्रतिषेध इति वाच्यम्, विप्रतिषेधे अन्योन्यस्यासिद्धत्वात्कथं विप्रतिषेध इति वाच्यम्, विप्रतिषेधे आभीयप्रसिद्धत्वं नास्तीति वक्ष्यमामत्वात्। विद्वांसमाचष्ट इत्यत्र णौ टिलोपे विद्वयतीति दौर्गाः। अत्र संप्रसारणाभावश्चिन्त्य इत्यात्रेयः। "अङ्गवृत्त"(पoभाo94)परिभाषया चिन्त्योद्धारो बोध्यः। संप्रसारणे वृद्धावावादेशे च \`विदावयति' इत्येके। अन्ये तु \`विदयति' इत्याहुः। तथाहि, नित्यत्वाट्टिलोपात्प्राक् संप्रसारणं ततोऽन्तरङ्गत्वात्पूर्वरूपे पश्चाट्टिलोपः। न च टिलोपस्यापि नित्यत्वम्, शब्दान्तरप्राप्त्या अनित्यत्वात्। ननु सम्प्रसारणमात्रेण न शब्दान्तरप्राप्तिः किन्तु पूर्वरूपेण, "यस्य च लक्षमान्तरेम निमित्तं विहन्यते न तदनित्यम्"(पoभाo48)इति चेत्? न, यस्य चेत्यस्य असार्वत्रिकतावा हरदत्तादिभिरुक्तत्वात्। उदञ्चमाचष्टे उदीचयति। अत्र उपसर्गस्य पृथक्करणात् लुप्तनकारादच्छब्दाण्णिच्। "प्रकृत्यैकाच्"(पाoसूo6-4-163)इति टिलोपाभावे इष्ठवदित्यतिदेशेन भत्वे "अचः"(पाoसूo6-4-138) इत्यल्लोपे प्राप्ते तदपवाद "उद ईत्"(पाoसूo6-4-139)इतीत्वम्। चङि तु उदैचिचत्। अत्र णिलोपस्य "द्विर्वचनेऽचि"(पाoसूo1-1-59)इति स्थानिवत्त्वात् "अजादेर्द्वितीयस्य"(पाoसूo6-1-2)इति चिशब्दस्य द्वित्वम्। अङ्गस्याऽऽट् वृद्धिः। ल्यपि लघुपूर्वत्वाभावेन अयादेशाभावाण्णिलोपे उदीच्य। प्रत्यञ्चमाचष्टे प्रतीचयति। अत्र "अचः"(पाoसूo6-4-138)इत्यल्लोपः। "चौ"(पाoसूo6-3-138)इति पूर्वपदस्य दीर्घः। चङि चिशब्दात्पूर्वमटि यणादेशे प्रत्यचिचत्। "इकोऽसवर्णे"(पाoसूo6-1-127)इति प्रकृतिभावपक्षे प्रति अचिचत्। ल्यपि प्रतीच्य। सम्यञ्चमाचष्टे समीचयति। चङि-सम्यचिचत्, समि अचिचत्। समीच्य। तिरोऽञ्चतीति तर्यङ्। "तितसितर्यलोपे"(पाoसूo6-3-94)इति तिर्यादेशः। तमाचष्टे तिराययति। इष्ठवद्भावेन टिलोपेनाञ्चतेरपहीरे वृद्ध्यायौ। न चात्र अञ्चेर्लोपात् तिरसस्तिरिः कथमिति वाच्यम्, अलोपे इति हि "अचः"(पाoसूo6-4-138)इति विधीयमाने लोपे तिर्यादेशो वार्यते, तस्यैवानन्तरत्वात्। इह तिरेरिकारस्य वृद्ध्यायोः कृतयोरकृतयोर्वा लोपः प्राप्तः "अङ्गवृत्त"(पoभाo94)परिभाषया न भवति। यद्वा चिणोलुङ्न्यायेन प्रथमप्रवृत्तटिलोपस्य "असिद्धवदत्र"(पाoसूo6-4-22)इत्यसिद्धत्वात् पुनष्टिलोपो न। अत एव तिरेः स्थानिवत्त्वेनाव्ययत्वात् "अव्ययानां भमात्रे"(काoवाo)इति प्राप्तोऽपि टिलोपो न भवति। एवं "यस्य"(पाoसूo6-4-148)इति लोपोऽपि न भवति, परया वृद्ध्या बाधाद्वा। चङि अग्लो पित्वेन उपधाड्रस्वो न, अतितिरायत्। सह अञ्चतीति सध्रङ्, "स हस्य सध्रिः"(पाoसूo6-3-95)। सध्र्यञ्चमाचष्टे सध्राययति। अससध्रायत्। पूर्ववत्पुनष्टिलोपो न।

 स्यादेतत्, यदि तिरिसध्र्योरिकारे टिलोपस्याप3वृत्तौ चिणोलुङ्न्यायेनासिद्धत्वं मूलम्, तर्हि कुमारीमाचष्टे \`कुमारयति' इति न सिध्येत्, तत्रापि इष्ठवद्भावेन प्रवृत्तस्य पुंवत्त्वस्य तैनैव कुमाराकारलोपे असिद्धत्वापत्तेरिति चेत्? मैवम्, "अतिदिश्यमानानाङ्कार्याणामुत्पत्तिदेश एव देशः" इत्यभ्युपगमात् पुंवत्त्वस्य च "भस्याढे तद्धिते"(काoवाo)इति आभीयेभ्यः प्रागेवोत्पत्तेः। अत एव भाष्यकारेण \`लोहिनीमाचष्टे लोहितयति' इत्युदाहृतम्। विष्वद्र्यञ्चमाचष्टे विष्वद्राययति। देवद्र्यञ्चमाचष्टे देवद्राययति। "विष्वग्देवयोश्च"(पाoसूo6-3-92)इति चकारात् सर्वनाम्नऽद्र्यादेशे सर्वद्राययति। अदसोऽद्र्यादेशे अमुमुआ यति, अदमुआययति, अदद्राययति। चङि अजादित्वात् द्वितीयस्य द्वित्त्वम्। अग्लोपित्वान्नोपधाह्रस्वः। आमुमुमुआयत्, आददमुआयत्, आददद्रायत्। आद्ये "पूर्वत्रासिद्धीयमद्विर्वचने"इति मुत्वस्यासिद्धत्वा भावः। इमाचष्टे आययति, "प्रकृत्यैकाच्"(पाoसूo6-4-163)इति प्रकृतिभावाट्टिलोपाभावे वृद्धौ आयादेश-। चङि उपधाह्रस्वे द्विती यस्य द्वित्वे माभवान् अयियत्। न च द्वित्वे कर्तव्ये"णौकृतं स्थानिवत्" इति वृद्ध्यादेः स्थानिवत्त्वं शङ्क्यम्, स्थानिरूपस्य यत्र द्विर्वचनं लभ्यते तत्र हि, तत्, इह तु णेरेव द्विर्वचनमिति माधवः।

 वस्तुतस्तु अचिकीर्त्तदित्यत्र अतिव्याप्तिं वारयितुम् "ओः पुयण्जि"(पाoसूo7-4-80)इति ज्ञापकस्य सजातीयविषयतामाश्रित्य अवर्मवदुत्तरखण्ड एव स्थानिवद्भावप्रवृत्तिरिति "द्विर्वचनेऽचि"(पाoसूo1-1-59)इतिसूत्र एवावोचाम। स्पष्टञ्चैतदेवम् "उरत्"(पाoसूo7-4-66)इति सूत्रे रक्षितपदमञ्जर्यादिष्वपि। उत्तरखण्डस्यावर्णवत्तापि न प्रयोगपर्यवसायिन्येवेत्याग्रहः किन्तु प्रक्रियावस्थागताऽपि। तेन \`औजिढत्" \`अपीत्यत्' इत्यत्र द्विर्वचनोत्तरकालं टिलोपेन "लोपः पिवतेः"(पाoसूo7-4-4)इत्यनेन च उत्तरखण्डे अवर्णापहारेऽपि न क्षतिः। भुवमाचष्टे भावयति। चङि-अबीभवत्। णौ कृतस्य स्थानिवत्त्वात् भूशब्दस्य द्वित्वम्। पुनरुत्तरखण्डे वृद्ध्यावौ, ह्रस्वः। ततः सन्वद्भावे "ओः पुयण्‌जि"(पाoसूo7-4-80)इतीत्वम्। "दीर्घो लघोः"(पाoसूo7-4-94)इति दीर्घः। नन्विह भू इत्यस्य द्वित्वे सत्युत्तरखण्डे वृद्ध्यावह्रस्वत्वानि प्रवृत्तानि, एवञ्च अभ्यासस्यानादिष्टादचः पूर्वत्वात् तस्य सन्वद्भावेन पुयण्‌लक्षणे इत्वे कर्त्तव्ये "णौ चङि'(पाoसूo7-4-1)इति ह्रस्वस्य "अचः परस्मिन्"(पाoसूo1-1-57)इति स्थानिवत्त्वे अलघुपरत्वात्कथमित्वमिति चेत्? उच्यते, "ओः पुयण्जि'(पाoसूo7-4-80)इतीत्वस्य सन्वदतिदेशस्य च आरम्भसामर्थ्यात् स्थानिवद्भावस्येहाप्रवृत्तेः। भ्रुवमाख्यत् अबुभ्रवत्। अत्र यः अवर्मपरो यण्, नासावभ्यासात्परः। यश्च परः पर्वगः, नासाववर्मपर इति इत्वाभावः। अशिश्रयत्। णौ कृतस्य स्थानिवत्त्वेन श्रिशब्दस्य द्वित्वम्। हेशब्दमाख्यत् अजीहयत्। गाम् अजूगवत्। रायम् अरीरयत्। नावम् अनूनवत्। स्वश्वम् स्वाशश्वत्। स्वराच,्टेस्वयति। "अव्ययानां भमात्रे"(काoवाo)इति टिलोपः। "प्रकृत्यैकाच्"(पाoसूo6-4-163)इति प्रकृतिभावस्तु "येननाप्राप्ति"(पाoभाo59)न्यायेन आनन्तर्याच्च "टेः"(पाoसूo6-4-155)इत्यस्यैव टिलोपस्य नान्यस्येत्युक्तम्। णौ कृतत्वेन टिलोपस्य स्थानिवत्त्वात् स्वर्‌शब्दस्य द्वित्वे असस्वदित्येके। अजादेशस्यैव स्थानिवत्त्वम्, अयं त्वज्झलादेश इति स्थानिवत्त्वाभावात् स्विशब्दस्य द्विर्वचने असिस्वदित्यन्ये। बहूनाचष्टे भावयति। अत्र "इष्ठस्य यिट् च"(पाoसूo6-4-159)इति इष्ठनिविहितावाद् बहोर्भूभावः। यिडागमस्तु न भवति \`णौ' इत्युपमेये सप्तमीश्रीवणेन "इष्ठवत्" इति उपमानादपि सप्तम्यन्ताद्वतिः। तेन इष्ठनि परे पूर्वस्य यत्कार्यं तस्यैवातिदेशो न त्विष्ठनः कार्यस्यापीति सिद्धान्तात् \`प्रातिपदिकस्य' इति वचनस्य प्रत्ययकार्यानतिदेशार्थत्वाच्च। "टेः"(पाoसूo6-4-155)इति सूत्रे कैयटेन \`भावयति' इत्युदाहृत्य यिट्‌सन्नियागशिष्टष्ठत्वाद् भूभावस्य यिडभावे अस्याप्यभावात् \`बहयति' इत्येकीयमतत्वेनोपन्यस्तम्। ----- तु सोपपत्तिकत्वात्तत्रैव प्राबल्यमिति मन्यमानेन \`बहयति' इति स्वपक्षत्वेनोक्त्वा भावयतीस्येकीयमतेनोक्तम्। अत एव पुरुषकायेऽपि भावयतीति चिन्त्यमित्युक्तम्।

 वस्तुतस्तु कैयटपक्ष एव प्रकलः। तथा च इष्ठवदिति कार्यातिदेशः, कार्यस्यैव प्राधान्यात्। तथा च इष्ठवद्वचनमेव प्रकृतौ दृष्टानामिह विधायकमिति तदेव भूभावं विधत्ते। तथा च सन्नियोगाभावः स्पष्ट एव। चान्द्रकौमारशाकटायनेषु तु इष्ठनि युग्वेति बहोरेव युकं विधाय \`भूययति' इति स्वीकृतम्। स्थूलमाचष्टे स्थवयति। दूरं दवयति। युवानं यवयति। ह्रस्वयति। क्षेपयति। क्षोदयति। अत्राद्येषु गुणस्य "अचो ञ्णिति"(पाoसूo7-2-115)इति वृद्धिः प्राप्ता "अङ्गवृत्त"(पoभाo94)इति वा "प्रातिपदिकाद्धात्वर्थे बहुलम्"(गoसूo)इति बहुलग्रहणाद्वा न भवति। युवतिशब्दादपि इष्ठनि "लिङ्गविशिष्ट"(पoभाo73)परिभाषया "स्थूलदूर"(पाoसूo6-4-116)इति यणादिपरलोपादेः सत्त्वाण्णावपितदतिदेशात् यवयतीत्येव रूपम्। यद्वा पुंवद्भावे कृते यणादिपरलोपात्तदेव रूपम्।

 शीकरव्यतिकरमरीचिभिर्दूरयत्यवनेन विवस्वति।

 इति कालिदासप्रयोगस्तु चिन्त्य इति सुधाकरादयः। वस्तुतस्तु दूरमयते दूरात् तं करोतीति समाधेयम्। स्रग्विणमाचष्टे स्रजयति। अत्रातिदेशाद्विनो लुक्। "प्रक्यैकाच्'(पाoसूo6-4-163)इति टिलोपो न। "अत उपधायाः"(पाoसूo7-2-116)इति वृद्धिस्तु "अङ्गवृत्तः"(पoभाo94)इति न भवतीति भाष्ये स्थितम्। गोमन्तमाचष्टे गावयति, मतुब्‌लुकि "अचो ञ्णिति"(पाoसूo7-2-115)इति वृद्धिः। चङि अग्लोपित्वासन्वदित्वदीर्घत्वयोरभावे-असस्रजत्, अजुगवत् इत्यादि। युवानमल्पं वाऽऽचष्टे कनयति, "युवाल्पयोः कनन्यतरस्याम्"(पाoसूo5-3-64)। पक्षे यवयति। युवतिमल्पां वेति विग्रहेऽप्येवम्। अन्तिकमाचष्टे नेदयति। बाढमाचष्टे साधयति। "अन्तिकबाढयोर्नेदसाधौ"(पाoसूo5-3-63)। प्रशस्यमाचष्टे प्रशस्ययति। इह "प्रशस्यस्य श्रः" "ज्य च"(पाoसूo5-3-60,61)इति श्रज्यौ न भवतः, उपसर्गस्य पृथक्करणादिति माधवः। यत्त सुधाकरेण \`श्रापयति' इत्युदात्दृतम्, यच्च शाकटायनेन \`श्रयति' \`ज्ययति' इति, तत्सर्वं भाष्यविरोधादुपेक्ष्यम्। वृद्धमाचष्ठे ज्यापयति। अयञ्च ज्वादेशः वर्षादेशेन सह विकल्पते। "प्रियस्थिर"(पाoसूo6-4-157)इति प्रादयः। प्रियमाचष्टे प्रापयति, स्थिरं स्थापयति, स्फिरं स्फापयति, उरुम् वरयति इति सुब्दातौ माधवः। ऊर्णुधातौ तु वृद्धिं स एवोदाजहार। बहुलं बहयति। गुरुं गरयति। वृद्धं वर्षयति। तृप्रं दुःखं, तदाचष्टे त्रषयति। दीर्घं द्राघयति। वृन्दारकं वृन्दयति।

 ॥ इति इष्ठवद्भावोदाहरणप्रपञ्चः ॥

 प्रकृतमनुसरामः-सुत्रङ्करोति सूत्रयति। इह व्याकरणस्य सूत्रङ्करोतीति वाक्ये द्रव्यरूपं सूत्रं सूत्रशब्देनोच्यते। लक्ष्यलक्षणसमुदायश्च व्याकरणशब्दार्थः। तयोरंशांशिभावात् षष्ठी। वृत्तोतु "सूत्रशब्दोऽनर्थकः करोत्यर्थपरो वा" इति पक्षद्वयेऽपि सूत्रस्य पदार्थैकदेशत्वात् न तेन व्याकरणं सम्बध्यते, किन्तु करोत्यर्थेनैव, इति \`व्याकरणं सूत्रवति' इति द्वितीयैव भवति। तत्रापि सम्बन्धसामान्यविवक्षायां \`मातुः स्मरति' इतिवत् षष्ठी भवत्येवेति दिक्।

 "आख्यानात्कृतस्तदाचष्टे इति णिच् कृल्लुक् प्रकृतिप्रत्यापत्तिः प्रकृतिवच्च कारकम्"(काoवाo)॥ आख्यायत इत्याख्यानम्, बाहुलकात्कर्मणि ल्युट्। आख्यानशब्देन च तदभिधायी शब्दो गृह्यते, अर्थे कृदन्तत्वासम्भवादिति प्राञ्चः।

 वस्तुतस्तु करणे ल्युट्। कंसवधमाचष्टे कंसं धातयति। इह कृद्‌ग्रहणे गतिकारकपूर्वस्यापि ग्रहणात्(पoभाo28)\`कसवध' इति कृदन्त आख्यानशब्दः। ततो द्वितीयान्तात्प्रातिपदिकाद्वा णिच्। कृतोऽप्‌प्रत्ययस्य लुक्। तस्यैव या प्रकृतिः \`हन्' इति, तस्याः विकारपरित्यागेन स्वेनैव रूपेणावस्थानम्। यद्यपि कृतो लुकि कृते तत्सन्नियोगशिष्टस्य वधादेशस्य निवृत्तिः सिद्धैव, "हनश्च वधः"(पाoसूo3-3-76)इति सूत्रेण हि अप्रत्ययवधादेशौ सन्नियोगशिष्टौ। तथापि \`सीतायोगमाचष्टे सीतया योजयति" इत्यत्र कुत्वस्यासन्नियोगशिष्टत्वेन तन्निवृत्त्यर्थं प्रकृतिप्रत्यापत्तिवचनमिति कैयटहरदत्तमाधवादय-।

 वस्तुतस्तु "निमित्तापाय"(पoभाo57)न्यायेनैव तत्सिद्धेस्तस्यानित्यत्वज्ञापनार्थमिदम्। "नहीदं वचनं, नापि न्यायः" इति वदद्भिरपि "अकृतव्यूह"(पoभाo57)परिभाषायाः तत्स्थानापन्नायाः पुरस्कृतत्वात्तस्या एवानित्यत्वमनेन ज्ञाप्यत इति निष्कर्षः। इदञ्च "अचः परस्मिन्"(पाoसूo1-1-57)इति सूत्र एव प्रपञ्चितमस्माभिः। एवञ्च \`कंसहन्-इ' इति स्थिते अङ्गसंज्ञा धातुसंज्ञा च कंसविशिष्टस्यैव प्राप्ता, ततश्चाड्द्विर्वचनयोर्दोषः स्यात्, अत उक्तं "प्रकृतिवच्चकारकम्' इति। अस्यार्थः-प्रकृतिर्हेतुमण्णिचः प्रकृतिः, षष्ठ्यन्ताद्वतिः, बधादेः कृदन्तस्य यत्कारकं कंसादिकं तस्य कृत्‌प्रकृतेर्हन्यादेः हेतुमण्णौ धातावनन्तर्भूतं द्वितीयान्तं यद्रूपं तदेव भवतीति। अत एव \`राजागमनमाचष्टे राजानमागमयति' इत्यत्र नकारश्रवणमप्युपपन्नम्। अनेन चातिदेशेन कारकस्य धातावनन्तर्भावे लब्धे तद्व्यतिरिक्ताद्वधादेरेव णिच्। एतेन \`कंसमजीघतत्' इत्य.ड्‌द्वर्वचने यथाभिमतं सिध्यतः नन्वेवमपि "हो हन्तेः"(पाoसूo7-3-54)इति "हनस्तोऽचिण्णलोः"(पाoसूo7-3-32)इति च कुत्वतत्वे न प्राप्नुतः, "घातोः स्वरूपग्रहणे तत्प्रत्यये कार्यविज्ञानात्"(पoभाo90)इति चेत्?

 अत्र हरदत्तमाधवादयः-"प्रकृतिवच्च" इति चकारो भिन्नक्रमः, \`कारकम्' इत्यस्यानन्तरं द्रष्टव्यः। कार्यशब्दश्चाध्याहार्यः। हेतुमण्णिच्‌प्तंकृतौ यादृशङ्कारकं तथेहापि, यादृशञ्च तत्र कार्यं अड्द्विर्वचनतत्वकुत्वादि तदपीह तथैवेत्यर्थः। इह च अड्‌द्विर्वचने अतिदेशद्वयेनापि सिध्यतः। असङ्कीर्णोदाहरणन्तु द्वितीयादिकं कुत्वतत्वादिकञ्चेति विवेकः। इह कंसवधसुभद्राहरणादिनिरुढोपाख्यान एव णिजिति नाग्रहः, किन्तु प्रतिपादनमात्रे। तेन राजागमनमाचष्टे राजानमागमयति। यद्यपीह कृत्प्रकृतौ \`राजा' कर्तासीत्, तथापि गमेर्हेतुमण्णौ "गतिबुद्धि"(पाoसूo1-4-52)इति कर्मीभूतः; तद्वच्चेहापि। \`राजानम्' इत्यस्य प्रकृतिभागो यद्यपि अन्तर्वर्त्तिन्या षष्ठ्या प्रत्यवलक्षणेन पदम्, तथापि नकारश्रवणं भवत्येव, रूपातिदेशबलात्। \`देवदत्तपाकमाचष्टे देवदत्तेन पाचयति' इति तृतीयैव भवति। "गतिबुद्धि"(पाoसूo1-4-52)इति नियमेन कर्मत्वापहारे कर्तृत्वस्यैव स्थितेरिति दिक्।

 दृश्यर्थायां च प्रवृत्तौ(काoवाo)॥ मृगाणां रमणं मृगरमणम्। कर्तृषष्ठ्या समासः। तदाचष्टे गृगान् रमयति। यदा प्रतिपाद्यकर्तृकदर्शनार्थमाक्यातं तदैव णिजिष्यते नान्यदेत्येतदर्थं वचनम्। येयमाख्यातरूपा वृत्तिः सा यदि दृश्यर्थः। तेन \`स्वयं मृगरमणमनुभवन् अन्यस्मै दर्शयितुमाचष्टे' इत्यस्मिन्विषये \`मृगान् रमयति' इतकि प्रवोगः। यदा तु अरण्ये दृष्टं मृगरमणं ग्राममेत्याऽन्यस्मा आचष्टे-\`एवं तत्र मृगा रमन्ते' इति, तस्मिन्नाख्याते बोधनीये \`मृगरमणमाचष्टे' इति वाक्यमेव भवति।

 अत्र कैयटादयः-दृश्यर्थायामेव' इति नियमो मृगरमणदिविषयक एव, न तु सार्वत्रिकः। तेन राजागमनादौ दृश्यर्थप्रवृत्त्यभावेऽपि णिज् भवत्वेवेत्याहुः।

 लोपश्च कालात्यन्तसंयोगे मर्यादायाम्(काoवाo)। इह आख्यानादिति न सम्बध्यते। शेषं पूर्ववत्। सन्निहितया आख्यानक्रियया सह कालस्य साकल्येन सम्बन्धे बोधनीये णिच्, मर्यादावचनस्याङो लोपश्चेत्यर्थः। उदाहरणन्तु विवसनं विवासः अतिक्रमणं, घञ्, रात्रेर्विवास इति कर्तृषष्ठ्या समासः। ततः "आङ् मर्यादाभिविध्योः"(पाoसूo2-1-13)इत्याङा सहाव्ययीभावः। आरात्रिविवासमाचष्टे रात्रिं विवासयति। यावद्‌रात्रेरतिक्रमणं तावत्कथाः कथयतीत्यर्थः। वसिक्रियायां कर्तृभूताया रात्रेर्हेतुमण्णौ तावत्कर्मत्वं वसेरकर्मकत्वात्तद्वदत्रापि णौ कर्मत्वं \`रात्रिम्' इत्यस्य लुप्तषष्ठ्यन्तत्वेन प्रकृतिभागस्य पदत्वे "इकोऽसवर्णे"(पाoसूo6-1-127)इति पाक्षिकः प्रकृतिभावः प्राप्तः पूर्ववद्रूपातिदेसान्निवर्त्तते। इहाख्येयं णिच्प्रकृत्या अनुपात्तमपि अर्थाद्गम्यते। तद्वाचकस्तु \`भारककथाम्' इत्यादिः शब्दो नेह प्रयोक्तव्यः। तत्समभिव्याहारे हि सति णिजेव नोत्पद्यते, अनभिधानात्। अत्र च प्रमाणं वक्ष्यमाणं भाष्यकारीयं प्रत्याख्यानमेव। नहि फलभेदे प्रत्याख्यानं प्रत्याख्यानावसर एव स्फुटीभविष्यति। तथा \`प्रकृतिवच्च कारकम्' इत्यस्य पूर्वोक्ते विपरीतक्रमाध्याहारव्याख्यानेऽपि भाष्यकारीयप्रत्याख्यानं प्रमाणमिति दिक्।

 चित्रीकरणे प्रापि(काoवाo)॥ आख्यानादिति विहाय शिष्टं सम्बध्यते। कृदन्तापाश्चर्यकरणे गम्यमाने प्राप्नोत्यर्थे णिच् स्यात्, कृल्लुगादि पूर्ववत्। उज्जयिन्याः प्रस्थितो माहिष्मत्यां सूर्योद्गमनं प्राप्नोति सूर्यमुद्गमयति। इह उज्जयिन्या माहिष्मती दूरदेशस्थेति तावतो देशस्य प्रागुदयादतिक्रमणमाश्चर्यकरणम्। "प्रकृतिवच्च कारकम्" इति सूर्यस्य पृथग्भावः। सङ्ग्रामयतेरेव सोपसर्गादित्युक्तेरुच्छब्दस्यातिप पृथक्करणम्। सूर्यस्य हेतुमण्णौ कर्मत्वात् इहापि कर्मत्वे सूर्यमुदगमयदित्यादि।

 नक्षत्रयोगे ज्ञि(काoवाo)॥ नक्षत्रयोगवाचिनः कृदनताज्जानात्यर्थे णिच्, शेषं प्राग्वत्। पुष्पेण योगः कर्तृकर्मकः योग इत्यर्थः। पुष्योहि चन्द्रमसं युनक्ति सम्बध्नाति। इह कर्मणोऽपि गम्यमानत्वात् "उभयप्राप्तौ"(पाoसूo2-3-66)इति नियमात्कर्तरि षष्ठ्यभावे तृतीया "अन्तर्द्धौ येनादर्शनमिच्छति"(पाoसूo1-4-28)इतिवत्। पुष्ययोगं जानाति पुष्येण योजयति। युजेः कर्तुः पुष्यस्य गत्यादिकर्तृष्वनन्तर्भावेण हेतुमण्णौ न कर्मता किन्तु कर्तृत्वमेवेति इहापि तथा, तेन तृतीयैयव। इदञ्च "आख्यानात्कृतः"(काoवाo)इत्यादि वार्त्तिकजातं भाष्यवार्त्तिकयोरेव प्रत्याख्यातम्, तदीयलक्ष्यजातस्य आरोपेणापि सूपपादत्वात्। तथाहि, कंसं घातयतीति तावदारोपः। ये हि कंसाद्यनुकारिणां नटानां व्याख्यानोपाध्यायाः ते कंसानुकारिणं नटं सामाजिकैः कंसबुद्ध्या गृहीतं तादृशेनैव वासुदेवेन घातयन्तीव। येऽपि चित्रं व्याचक्षते इयं मथुरा, अयं प्रासादः, अयं भगवान् वासुदेवः प्रविष्टः इत्यादिक्रमेण, तेपि तथैव। येऽपि ग्रन्थं वाचयन्तः कंसवधमाचक्षते ग्रन्थिका नाम तेऽपि तत्तत्पदार्थविषयकनिश्चयोत्पादनात्तास्ताः क्रिया निर्वर्तयन्तीव। तथाच स्पष्ट आरोपः। किञ्च \`गच्छ हन्यते कंसः' \`गच्छ घानिष्यते' किं गतेनेह तेन हतः कंसः' इत्यादिषु निरूढेषु व्यवहारेषु तवाप्येषैव गतिः। नह्यत्र णिज्विधिः किञ्चिदुपकरोति, उक्तोदाहरणेषु णिच्प्रवेशाभावात्। उक्तञ्च-

 शब्दोपहितरूपांश्च बुद्धेर्विषयताह्गतान्।

 प्रत्यक्षमिव कंसादिन् साधनत्वेन मन्यते॥ इति।

 एवं \`राजानमागमयति' इत्यादावपि बोध्यम्। \`राजानमानयति' इत्यादौ हि णिजभावात्तवाप्येषैव गतिः। \`रात्रिं विवासयति' इत्यत्रापि विचित्रकथाऽऽख्यानेन रात्रिरनेनैव गमितेति आरोपः। \`निशान्निनाय' इत्यादौ च तवाप्येषैव गतिः। \`सूर्यमुद्गमयति' इत्यत्रापि प्रयोज्यप्रयोजकभावाध्यारोपः, तदालम्बनन्तु \`माहिष्मत्यां सूर्योद्गमनं लभेय' इत्येवंरूपस्य देवदत्ताभिप्रेतार्थस्य निर्वृत्तिरेव। यो हि यस्य प्रवर्त्यः स तस्याभिप्रेतं निर्वर्त्तयति। तत्र स्वभूत्यर्थं प्रवर्तमाना अपि शिष्यादयो गुर्वभिप्रेतमपि उद्दिशन्त्येव। सूर्यस्तु न देवदत्ताभिप्रेतोद्देशेन प्रवर्तत इति वैषम्यम्। तथापि अभिप्रेतार्थसम्पत्तिमात्रेण आरोपे न काचित् क्षतिः। एवं "पुष्येण योजयति" इत्यत्रापि ज्योतिः शास्त्रपरिशीलनेन पुष्ययोगस्य सर्वान्प्रत्याविष्करणात् योजयतीवेत्यारोपः।

 ॥ इति शब्दकौस्तुभे तृतीयस्याध्यायस्य प्रथमपादे द्वितीयमान्हिकम् ॥











.

 ॥ तृतीयाध्यायस्य प्रथमे पादे तृतीयमान्हिकम् ॥

 (पाoसूo3-1-27)

 कण्ड्वादिभ्यो यक्(पाoसूo3-1-27)॥ एभ्यो धातुभ्यो यक् स्यात्स्वार्थे। कण्डूञ्(काoउo1)कण्डूयति। कण्डूयते। न च कण्ड्‌वादीनि प्रातिपदिकान्येवेति वाच्यम्, गुणनिषेधार्थेन यकः कित्त्वेन तेषां धातुत्वसिद्धेः। न चैवं धातोरित्यनुवृत्तेर्वैयर्थ्यमिति वाच्यम्, प्रातिपदिकानां वारणीयत्वात्। न चैते धातव एवेति वाच्यम्, कण्ड्वादिषु केषांचिद्दीर्घपाठेन प्रातिपदिकत्वसिद्धेः। यदि हि धातव एव ते स्युस्तर्हि वाग्रहणं निवर्त्य नित्यो यगिति तावदास्थेयम्, अन्यथा शबादौ \`कण्डवति' इत्याद्यनिष्टरूपप्रसङ्गात्। एवं स्थिते ह्रस्वान्तादपि यकि \`मन्तूयति' इत्यादिवत् "अकृत्सार्व"(पाoसूo7-4-25)इति दीर्घत्वे \`कण्डूयति' इत्यादिसिद्धेः किं दीर्घपाठेन? तस्मात् कित्त्वदीर्घाभ्यां ज्ञापकाभ्यां धातवः प्रातिपदिकानि चेति द्विविधाः कण्ड्वादय इति स्थितम्। उक्तञ्च भाष्ये-

 धातुप्रकरणाद्धातुः कस्य चासञ्जनादपि।

 आह चायामिमं दीर्घं मन्ये धातुर्विभाषितः॥ इति।

 तत्र धात्वधिकारात् धातुभ्य एव प्रत्ययः। स च नित्य इति सिद्धान्तः।

 स्यादेतत्, एषां प्रातिपदिकत्वमेवास्तु, त्यज्यतां दीर्घपाठः प्रत्ययस्य कित्त्वञ्च। नचैवम्, "अकृत्सार्व"(पाoसूo7-4-25)इति दीर्घः ङ्किति विधीयमान इह न स्यादिति वाच्यम्, तत्र "ङ्किति" इत्यस्य निवृत्तेः। न चैवम् \`उरुया' \`धृष्णुया' इत्यादावतिप्रसङ्गः, तस्य छान्दसत्वात्। न च यको नित्यत्वे \`कण्डूः' इति न सिद्ध्येदिति वाच्यम्, कण्डूयशब्दात्सम्पदादित्वाद्भावे क्वौ अल्लोपे 'लोपो व्योः"(पाoसूo6-1-66)इति यलोपे च तत्सिद्धेः। न च यलोपेऽल्लोपस्य स्थानिवत्त्वं शङ्क्यम्, " न पदान्त"(पाoसूo1-1-58)इति निषेधात्। न चैवमल्लोपस्य स्थानिवत्त्वादुवङ् स्यादिति वाच्यम्, सति स्थानिवत्त्वे अकारान्तस्यैव धातुतेति पूर्वदले उवङोऽप्राप्तेः। तर्हि यण् स्यादिति चेत्? अस्तु, तस्य ऊठ् करिष्यते। न च ऊठि कर्तव्ये अल्लोपस्य स्थानिवत्त्वेन क्विप्परत्वं नास्तीति वाच्यम्, वकारस्य आदिष्टादचः पूर्वत्वात्। ननु स्थानिद्वारकमनादिष्टादचः पूर्वत्वमस्त्येव। न च तस्यासास्त्रीयत्वान्नातिदेश इति माधवोक्तं युक्तम्, अनादिष्टादचः पूर्वत्वमाश्रित्य कर्तव्यस्य "अतः परिस्मिन्"(पाoसूo1-1-57)इत्यतिदेशस्य शास्त्रीयतया "स्थानिवत्'(पाoसूo1-1-56)सूत्रेण अतिदेशातिदेशस्य दुर्वारत्वात्। अन्यथा "न पदान्त"(पाoसूo58)इति सूत्रे सवर्णमग्रहणस्य वैयर्थ्यापत्तेरिति चेत्?न, स्थानिद्वारकस्य अनादिष्टादचः पूर्वत्वस्य असार्वत्रिकतायाः प्रागेव निर्णीतत्वात्। अत एव ऊठि कृते पुनरुवङ् न। यद्वा, "क्वौ लुप्तं न स्थानिवत्'(काoवाo)इति निषेधाद्यणेव मास्तु। नन्वेवमपि \`कण्ड्वौ' इत्यादौ सयोगपूर्वकत्वेन "ओः सुपि"(पाoसूo6-4-83)इत्यस्याप्रवृत्तौ उवङ् स्यादिति चैत्? अस्तु, क्विपः प्रत्ययलक्षणेनोठं करिष्यामः। तस्मात् प्रातिपदिकान्येवैतानि दीर्घकित्त्वे च निष्फले इति चेत्? मैवम्, उवङो बहिरङ्गत्वेनासिद्धतया। ऊठो दुर्बलत्वात्। किञ्चोक्तरीत्या हि \`कण्डूः' इतिवत् \`मन्तूः' इत्यादि स्यात्, \`मन्तुः' इत्यादि च न सिध्येत्। अथ "धातोः कर्मणः"(पाoसूo3-1-7)इत्यतो वाग्रहणमनुवर्तेत, तर्हि यद्यपि \`मन्तुः' इत्यादि ह्रस्वं सिद्धं, तथापि \`कण्डूः' इतिवदल्लोपयलोपाभ्यां \`मन्तूः' इत्यपि स्वात्। तथा यगनुत्पत्तिपक्षे \`मन्तुः' इत्यादिवत् \`कण्डुः' इत्यपि स्यात्। किञ्च सुखादिभ्यो यप्रत्यये तस्य अनार्द्धधातुकत्वादतोलोपाभावे "अकृत्सार्व"(पाoसूo7-4-25)इति दीर्घे \`सुखावति' इत्यादि स्यात्। \`सुख्यति' इत्वादि चेष्यते। अथ हलन्तमेव पठ्येत, तर्हि \`सुखं' \`दुःखम्' इत्यकारान्तं न सिध्वेत्। तस्माद्यथावासमेव मनोरमम्।

 नन्वेवमपि प्रातिपदिकैः \`कण्ड्वौ' \`मन्तुः' इत्यादि यद्यपि सिद्धं, तथापि यगन्तेभ्यः क्वौ अनिष्ठं स्यादेव। तद्यथा-कण्डूयतेः कण्डुवौ, कण्डुवः। मन्तूयतेः मन्तूः। सुखादेः सुक् इत्यादि हलन्तम्। नैष दोषः, यगन्तेभ्यः क्विप एवानुत्पत्तेः। उक्तं हि भाष्ये-"नैतेभ्यः क्विप् द्रक्ष्यते" इति। कथन्तर्हि कण्डूयतेरप्रत्वयः? \`कण्डूः' इति "नपदान्त"(पाoसूo1-1-58)सूत्रे उक्तमिति चेत्? क्यजन्तात्किवपीत्यवेहि। तत्र च \`कण्डुवौ' इत्युवङिष्ट एव। एवं प्रातिपदिकादाचारक्विबन्तात्क्यङन्तादद्वा क्विप्वपि बोध्यम्।

 स्यादेतत्, कण्ड्वादयः प्रातिपदिकान्येव, यथान्यासं दीर्घश्च सन्तु, ककारस्तु त्यज्यतां, वाग्रहणञ्चानुवर्त्यताम्, यगन्तात्क्विपोऽनभिधानञ्च आवयोस्तुल्यं, तत्किं कण्ड्वादीनां धातुत्वेनेति चेत्? उक्तरीत्या \`सुख्यति' इत्याद्यसिद्धेः। प्रातिपदिकात्प्रत्यये तस्यानार्द्धधातुकत्वेन \`सुखायति' इति स्यादिति हि स्पष्ट एव दोषः। यत्तु कौमुद्याम्-कृञर्थे यक् स्यात्, धातवः प्रातिपदिकानि चेति कण्ड्वादयो द्विविधाः, कण्डूं करोति कण्डूयते, नामधातुत्वाद्यतेष्टं द्वित्वे प्राप्ते कण्ड्वादेस्तृतीयस्य इत्युक्तं; तदेतत्सर्वमाकरविरुद्धमनेकदोषग्रस्तञ्च। तथाहि, कृञर्थ इतिव्यख्यानेन \`करणे' इत्यस्यानुवृत्तिर्लभ्यते। तच्च व्यर्थम्, धात्वर्थमात्रस्यानुवृत्तिं विनाऽपि लाभात्। ततोऽतिरिक्तस्य चानन्वयात्। एवञ्च \`कण्डूं करोति' इति विग्रहप्रदर्शनमप्ययुक्तम्। नामधातु त्वादिति च सुतरामशुद्धम्, धात्वधिकाराद्धातुभ्य एव यगिति सिद्धान्तात्। अथ प्रातिपदिकादेव यकमभ्युपैषि, तर्हि लडादौ \`कण्डवति' इत्यादि स्यात्। अथ प्रातिपदिकान्येव कण्ड्वादीनीत्यभिप्रैषि, तर्हि \`सुख्यति' इत्यादि न सिध्येत् "द्विविधाः कण्ड्वादयः" इति स्वोक्तिविरोधश्च। आकरविरोधस्तु स्पष्ट एवेत्यास्तां तावत्।

 मान्यास्तु अनेकदोषदुष्टमपीमं प्रक्रियाप्रघट्टकं कथञ्चित् समरथयन्ते। तद्यथा-प्रातिपदिका कण्ड्वादयः, तेभ्यश्च वैकल्पिको यक् इति पक्षेणायं ग्रन्थः। अत एवोक्तं \`कृञर्थे' इति। विगृहीतञ्च \`कण्डूं करोति' इति च। नहि धातुभ्यो यकि प्रातिपदिकेभ्यो वा नित्ये यकि अयं विग्रहः सम्भवति। एवञ्च नामधातुत्वादित्याद्यपि सम्यगेव। कथन्त र्हि द्वैविध्यमुक्तमिति चेत्? यगन्ताः सन्तो धातवः। केवलास्तु प्रातिपदिकानीत्याशयात्। यद्वा, यगन्तधात्ववयवेषु तेषु धातुशब्दो गौणः। प्रत्ययसदसद्भावाभ्याम् अवस्थाभेदाद् द्वैविध्यम्। न चैवं \`सुख्यति' इत्यादौ "अतो लोपः"(पाoसूo6-4-64)न स्यादिति वाच्यम्, यकः कित्त्वेन आवश्यकत्वाल्लाघवाच्चार्द्धधातुकत्वस्यैव ज्ञापनात्। अत एव \`द्विविधा' इत्येवोक्तं न तु धातुभ्य एव यगिति। तदिदं भाष्यादिविरुद्धमपि लक्ष्ये विसंवादाभावादस्तु कथञ्चित्।

 अथोदाहरणानि-1-कण्डूञ् गात्रविघर्षणे। अवयवे कृतं लिङ्गं समुदायं विशिनष्टि। एवमग्रेऽपि। कण्डूयति, कण्डूयते। 2-मन्तु अपराधे रोष इत्येके। मन्तूयति। चन्द्रस्तु ञितं पठित्वा मन्तूयते इत्यप्याह। 3-वल्गु पूजापाधुर्ययोः। वल्गूयति। तद्वल्गुना युगपदुन्मिषितेन। 4-असु उपतापे। असूयति। असूयुः। "मृगय्वादयश्च"(उoसूo39)इत्युप्रत्यय इति माधवः। एतेन-

 सन्तः प्रणयिवाक्यानि गृह्‌णन्ति ह्यनसूयवः।

 इति भट्टिप्रयोगो व्याख्यातः। केचित्तु \`अस्' 5-\`असूञ्' इति पठित्वा आद्यस्य सान्तस्य \`अस्यति' द्वितीयस्य दीर्घान्तस्य \`असूयति' \`असूयते' इत्याहुः। 6-लेट् 7-लोट् धौर्त्त्ये, पूर्वभावे, स्वप्ने च। लेट्यति, लोट्यति। लटिता, लोटिता। अल्लोपयलोपौ। केचित् लेट्लोटौ दीप्त्यर्थावाहुग्ति माधवः पूर्वभावः पूर्वत्वम्।

 अत्र केचित् पूर्वशब्दं प्रकृतिनिर्द्देशार्थमाश्रित्य \`पूर्व्यति' इत्युदाहरन्ति। तथा चान्तःकरणवृत्तिवर्गे भट्टमल्लेनोक्तम्-

 शेते द्रायति निद्राति सस्ति स्वपिति पूर्व्यति।

 निद्रायते संविशति निद्रायां संस्ति मन्दते॥ इति।

 अस्यार्थो धातुचन्द्रोदये उक्तः। शेतप्रभृतीनि दशाख्यातानि निद्रायाम्। पस स्वप्ने(अoपo68)अदादिः। \`षसि शयने' इत्येके पेठुरिति तत्रैव क्षीरस्वामी। पूर्व्यतीति कण्ड्वादियगन्त इत्यादि। तथा देवेनाप्युक्तम्-

 पूर्व्यतीति तु यत्स्वप्ने तत् कण्डवादिषु दर्शनात् इति।

 एतच्च अमोघायां साकटायनधातुवृत्तौ अर्थनिर्द्देशरहिते गणपाठे पूर्वस्व पाठाभावादयुक्तमिति पुरुषकारैरेव दूषितम्। युक्तञ्चैतत्, जवादित्येनापि \`लेट्' \`लोट्' इत्येव पाठात्, हरदत्तेन च घौर्त्ये पूर्वभावे स्वप्‌ने चेति तद्विवरणात्। एतेन बुद्धिवर्गे-

 मनसागोचरीकारे नमस्वित्वे मनस्यति।

 इति भट्टमल्लोक्तिरपि प्रत्युक्ता, न्यायसाम्यात्। जयादित्येन हि \`असु' इत्येव निर्द्दिष्टम्। हरदत्तेन तु अथ कण्ड्वादीनामर्थनिर्द्देश इत्युपक्रम्य कण्ड्वादीन् विवृण्वता \`असु' इति प्रतीकमुपादाय \`मानस उपतापे' इति विवृतम्। अत एव \`असु मनस उताप' इति पठतामपि \`मनस' इति षष्ठ्यन्तमुपतापविशेषणम्, न तु प्रकृतिनिर्द्देशः वृत्तिपदमञ्जर्यादिविरोधात्। धातुचन्द्रोदयकारस्य तु \`मनस्यति इति कण्ड्वादियगन्तम्' इति भूयसा ग्रन्थसन्दर्भेण व्याचक्षाणस्यापि तत्रापरितोषोऽस्त्येव। अत एच \`मनस्यते' इति पाठमाश्रित्य मनःशब्दाद्वृत्तिविषये तद्विति वर्त्तमानात् क्यङञ्चोक्त्वा \`इदं शोभतेतराम्' इत्युपसञ्जहार।

 8-लेला दीप्तौ। "ध्यायतीव लेलायतीव" इति श्रुतिः। 9-इरस् 10-इरज्11-इरञ् ईर्ष्यायाम्। इरस्यति। इरज्यति। ईर्यति, ईर्यते। "हलि च"(पाoसूo8-2-77)इति दीर्घः। एषां त्रयाणां यथायथमन्येऽप्यर्थाः सन्ति। तथाहि-"इरज्यन्नग्ने प्रथयस्व जन्तुभिः" इति मन्त्रे दीप्त्यर्थोऽयमिति भट्टभास्करादयः। "इरज्यन्तावसव्यस्य भूरेः" इति मन्त्रे ऐश्वर्यार्थ इति। ईर्यतिर्मार्गावस्थानेऽपि उक्तञ्चामरेण-"चर्या त्वीर्या पथिस्थितिः"(अoकोo2-7-38)इति। 12-\`इयस् एश्वर्ये' इति गणरत्नमहोदधौ। इयस्यति। 13-उषस् प्रभातीभावे। उषस्यति रात्रिः। 14-वेदधौर्त्ये स्वप्ने च। वेद्यति। 15-मेधा आशुग्रहणे। मेधायति। 16-कुषुभ क्षेपे। कुषुभ्यति। 17-मगध परिवेष्टने। नीचदास्य इत्यन्ये। मगध्यति। 18-तन्तस् 19-पम्पस् दुःखे। तन्तस्यति। पम्पस्यति। 20-सुख 21-दुःख तत्क्रियायाम्। तच्छब्देन सुखदुःखार्थौ। सुखदुःखरूपायां क्रियायामित्यर्थः। सुख्यति। दुःख्यति। सुखं दुःखं चानुभवतीत्यर्थः। 22-सपर पूजायाम्। अकारान्तोऽयं महोदधौ। सपर्यति। 23-अरर आराकर्मणि। आरा प्रतोदः। अरर्यति। 24-भिषज चिकित्सायाम्। भिषज्यति। 25-भिष्णज उपसेवायाम्। भिष्णज्यति। "सरस्वती त्वा मघवन्न भिष्णक्"। छान्दसो लुक्। 26-इषुध शरधारणे। इषुध्यति। 27-रचण 28-वरण गतौ। चरण्यति। वरण्यति। 29-चुरण चौर्ये। चुरण्यति। 30-तुरण त्वारायाम्। तुरण्यति। 31-भुरण धारणपोषणयोः। रणधारणयोरित्यन्ये। भुरण्यति। 32-गद्गद वाक्स्खलने। गद्गद्यति। 33-एला 34-केला 35-खेला विलासे। एलायति। केलायति। खेलायति। 36-एला स्थाने। 37-इलेत्यपरे। इलायति। 38-लेखा स्खलने च। लेखायति। अकारान्तोऽयमित्यन्ये। तत्रातोलोपः, लेख्यति। 39-लिट अल्पकुत्सनयोः लिट्यति। 40-लाच जीवने। लाट्यति। 41-हृणीङ् रोषणे लज्जायाञ्च। "कथं नपत्या धरणी हृणीयते" इति श्रीहर्षः। 42-महीङ् पूजायाम्। अत्र पूजा पूज्यमानकर्तृता तेनायमकर्मकः। महीयते। पूजामधिगच्छतीत्यर्थः। "मातापितरौ चास्य स्वर्गे लोके महीयेते" इति भाष्यम्। 43-रेखा श्लाघासादनयोः। आसादनं प्राप्तिः प्रापणं वा। रेखायति। श्लाघामनुभवत्यनुभावयति वेत्यर्थः॥ 44-द्रवस् परितापपरिचरण योः। द्रवस्यति। 45-तिरस् अन्तर्धो। तिरस्यति। 46-द्रवस् परितापपरिचरणयोः द्रवस्यति। 47-उपस् बलार्थः। उरस्यति, बलवान् भवीत्यर्थः। 48-तरण गतौ। तरम्यति। 49-पयस्‌प्रसृतौ। पयस्यति। 50-सम्भूयस् प्रभूतभावे। सम्भूयस्यति। 51-अम्बर 52-संवर संभरणे। अम्बर्यति। संवर्यति। गणरत्नमहोदधौ आकृतिगणत्वात् रैधवलादिभ्यो यकि रायति धवल्यतीत्याद्युक्तम्। कण्ड्वादीनां तृतीयस्य द्वे इति वक्ष्यते। तेन सनि \`कण्डूयियिषति' इत्यादि।

 (पाoसूo3-1-28)

 पगुपूधूपविच्छिपणिपनिभ्य आयः(पाoसूo3-1-28)॥ एभ्य आयप्रत्ययः स्यात् स्वार्थे। गुपू रक्षणे(भ्वाoपo395)। गोपायति। धूपसन्तापे(भ्वाoपo396)। धूपायति। विच्छ गतौ।(तुoपo143)विच्छायति। विच्छेस्तुदादिपाठसामर्थ्यादायप्रत्ययान्तादपि शो न तुशप्। तेन \`विच्छायनती' विच्छायती इति। "आच्छी"(पाoसू-7-1-80)इति नुम्‌विकल्पः। अन्ये तु तुदापाठसामर्थ्यात्सार्वधातुकेऽप्यस्य आयप्रत्ययो वैकल्पिक इत्याहुः।

 पण व्यणहारे स्तुतौ च, पन च(भ्वाoआo440,441)। \`पणपन' इति पठनीये \`पन च' इति पृथक्‌पाठसामर्थ्यात् स्तुतावेवायम्, तत्साहचर्यात्पणेरपि स्तुतावेवायप्रत्ययः। अनुबन्धस्य केवले चरितार्थत्वादायप्रत्ययान्तान्नात्मनेपदम्। पणायति। पनायति। स्तौतीत्यर्थः। व्यवहारे तु-\`शतस्य पणते' इति जयादित्यादयः। अन्ये तु व्यवहारार्थादप्यायमिच्छन्ति। तथा च भट्टिः-"न चोपलेभे वणिजां पणायाम्" इति। अस्मिन्नपि पक्षे \`पणिष्यते' \`पणायिष्यति' इत्यादौ अनुबन्धः केवले चरितार्थ एव। अत एव पनेरपि आयप्रत्यये परस्मैपदमेव।

 (पाoसूo3-1-29)

 ऋतेरीयङ्(पाoसूo3-1-29)॥ ऋतिः सौत्रः तस्मादीयङ् स्यात्। ऋतीयते। ईयङो ङित्त्वस्य गुणनिषेधेन चरितार्थत्वेऽपि दातोर्ङिदन्तत्वाद्यङन्तादिवात्मनेपदम्। यथा चैतत्तथा "अनुदात्तङितः"(पाoसूo1-3-12)इति सूत्र एवावोचाम्।

 ऋतेश्छङिति सिद्धे ईयङ्वचनं धातुप्रत्ययानामायन्नादयो नेति ज्ञापनार्थम्। तेन शमेः खः \`शङ्खः' इत्यादि सिध्यतीति वृत्तिकारादयः। हरदत्तस्तु "द्विचवनविभज्योपपदे तरप्‌छसुनौ" इति वक्तव्ये ईयसुन्‌वचनमधातुप्रत्ययेष्वपि आयन्नाद्यभावं ज्ञापयेदिति प्रतिबन्दिनमाह। तत्र ईयसुन्वचनं प्रक्रियालाघवार्थमेव न तु ज्ञापनार्थम्, आयन्नादीनां निर्विषयतापत्तेः। न च विनिगमनाविरहः, "ण्यक्षत्रिय"(पाoसूo2-4-58)इत्यादिसौत्रनिर्देशानामेव विनिगमकत्वादिति समाधानं बोध्यम्। ऋतिः सौत्रो घृणायां वर्त्तते इति वृत्तिः। यद्यपि घृणाशब्दो नानार्थः "घृणा जुगुप्साकृपयोः" इतिवचनात्, तथापीह जुगुप्सार्थ एव, ऋतीयाशब्दस्य बीभत्सापर्यायतया निघण्टुषु पाठादिति हरदत्तादयः। भट्टमल्लस्तु आख्यातचन्द्रिक्रायां तृतीयकाण्डे नानार्थवर्गे "ऋतीयते धिग्‌घृणयोः" इति पठन् नानार्थतामियेष।

 इति वदन्नमरोऽप्यत्रानुकूलः। यदि हि जुगुप्सामात्रार्थत्वमिच्छेत्तर्हि "हणीया च जुगुप्सने" इत्येव स्पष्टं पटेत्। नानार्थे घृणाशब्दं प्रयुञ्जानस्तु ऋतेरपि तथात्वमभिप्रैतीति पदचन्द्रिकाव्याख्याने धातुचन्द्रोदये कृष्णप्रबोधः। आर्धधातुकविवक्षायान्तु ईयडभावपक्षे शेषत्वात्परस्मैपदमेव। आनर्त। अर्तितासि। अर्तिष्यति। आर्तीत्। आर्तिष्यत्। अत्रात्मनेपदं समुदाहरन् प्रसादकारस्तु भ्रान्त एव।

 (पाoसूo3-1-30)

 कमेर्णिङ(पाoसूo3-1-30)॥ स्वार्थे। कामयते। नन्विह "अत उपधायाः"(पाoसूo7-2-116)इति वृद्धेः "ङ्किति च"(पाoसूo1-1-5)इति निषेधः प्राप्नोति। न च णित्त्वसामर्थ्याद्वृद्धिः, "णेरनिटि"(पाoसूo6-4-71)इति विशेषणेन चरितार्थत्वात्। न च ङकारोऽण्यात्मनेपदेन चरितार्थ इति वाच्यम्, तावता प्रतिषेधस्य बलीयस्त्वानपायात्। न च कमेर्मित्संज्ञाप्रतिषेधार्थं "न कम्यमिचमाम्"(गoसूo)इतिवचनं वृद्ध्यभावे व्यर्थं सत् वृद्धिमिह ज्ञापयतीति वाच्यम्, णिडन्ताच्चिण्णमुलोः कृतयोः "चिण्णमुलोर्दीर्घोऽन्यतरस्याम्"(पाoसूo6-4-93)इति वैकल्पिके दीर्घे प्राप्ते तन्निवृत्त्या मित्त्वप्रतिषेधस्य सार्थक्यात्। न च तत्र दीर्घग्रहणं परित्यज्य प्रकृतो ह्रस्व एव विकल्प्यताम्, तथाच कमेर्मित्संज्ञाप्रतिषेधोऽपि मास्त्विति वाच्यम्, णिजन्ताद्यङताद्वा णिचि सति ततश्चिण्णमुलोः-अशमि, अशामि; शमं शमम्, शामम शामम्; अशंशमि, अशंशामि; शंशमं शंशमम्, शंशामं शंशामम् इति रूपद्वयस्य दीर्घग्रहणं विना अनिर्वाहात्। दीर्घविधिस्प्रति हि णियङोर्लोपस्य न स्थानिवत्त्वं, "न पदान्त"(पाoसूo1-1-58)इति निषेधात्। ह्रस्वविधिम्प्रति तु स्थानिवत्त्वे सति। चिण्णमुल्परस्य णिचः णियङ्भ्यां व्यवधाने ह्रस्वविकल्पो न प्रवर्त्तेत। यथाश्रुतसूत्ररीत्या चेदम्। पूर्वत्रासिद्धीयेनेत्युक्त्वा सवर्णानुस्वारादिग्रहणं न कर्तव्यमिति पक्षे तु णिजन्ताण्णिचि ण्याकृतेरैक्यात् सिद्धम्। \`शंशामं शंशामम्' इति तु यङ्लुगन्ताण्णमुलिति "न पदान्त'(पाoसूo1-1-58)सूत्र एवावोचाम्। अस्मिन्निष्कृष्टपक्षेऽपि "चिण्णमुलोः"(पाoसूद6-4-93)इति सूत्रे दीर्घग्रहणं कर्तव्यमेव। तथाहि, \`हेडृ अनादरे' घटादिः।-1--1."मिता ह्रस्वः" इत्यनेन।-एच इक्, हिडयति। अत्र चिण्णमुलोः कृतयोः ह्रस्वे विकल्प्यमाने \`अहिडि, अहेडि' इति स्यात्। दीर्घे तु \`अहिडि, अहीडि'इति भवति। एवञ्च कमेरपि चिण्णमुलोः दीर्घविकल्पे प्राप्ते तद्व्यावृत्त्या कृतार्थो मित्त्वनिषेधो वृद्धिं ज्ञापयितुं नालम्। किञ्च-"आयादय आर्द्धधातुके वा'(पाoसूo3-1-31)इति णिङभावे णिचि कृते वृद्धौ सत्यां "मितां ह्रस्वः"(पाoसूo6-4-92)इति ह्रस्वे वारयितुं मित्संज्ञाप्रतिषेधः सर्वथाऽपि नायं वृद्धेर्ज्ञापकः। तस्मात् "ङ्किति च"(पाoसूo1-1-5)इति निषेधं वारयितुं कश्चिदुपायो वक्तव्य इति चेत्? सत्यम्, उक्त एवासौ तद्धितकाम्योरिक्प्रकरणादिति।

 (पाoसूo3-1-31)

 आयादय आर्धदातुके वा(पाoसूo3-1-31)॥ आर्द्धधातुकविवक्षायामायादयो वा स्युः। जुगोप, गोपायाञ्चकार। आनर्त, ऋतीयाञ्चक्रे। कामयाञ्चक्रे, चकमे। इह \`आर्द्धधातुक' इति यदि परसप्तमी स्यात् तदा प्रवृत्ता आयादय आर्द्धधातुके परे पक्षे निवर्तन्त इत्यर्थः स्यात्। तत्र बहवो दोषाः। तथाहि-आयप्रत्ययान्तान् स्त्रीभावविवक्षायाम् "अ प्रत्ययात्"(पाoसूo3-3-102)इत्यकारप्रत्यये कृते आयनिवृत्तिपक्षे \`गोपा'इत्यनिष्टे स्यात् \`गुप्तिः'इति चेष्टं न सिध्येत्। तथा ऋतीयशब्दाल्लिटि प्रत्ययान्तत्वेनामि ईयप्रत्ययस्य निवृत्तौ \`ऋताञ्चकार' इति स्यात्, \`आनर्त' इति च न स्यात्। तथा अर्तितासि, अर्तिष्यति, ऋत्यात्, आर्तीत् इत्यादौ परस्मैपदं न स्यात्। तथा तास्यादेरार्द्धेधातुकस्य ईयङ्‌निवृत्तिं प्रति निमित्तत्वेन "न धातुलोप"(पाoसूo1-1-4)इति निषेधात् तन्निमित्तो गुणो न स्यात्।

 अथोच्येत-\`नानेन निवृत्तिर्विकल्प्यते किन्तु प्रवृत्तिरेव' इति। तत्रापि आयादिविधिभिः सहास्यैकवाक्यता भिन्नवाक्यता वा? आद्ये गुपादिभ्य आर्द्धधातुके परे आयो वेत्यर्थः स्यात्। एवमुत्तरत्रापि। ततश्च आर्द्धदातुक एव विकल्पेनायादयः, सार्वधातुके तु नैव स्युः।

 अथोच्येत-गुपादिसूत्र एव आर्धधातुके वेति वक्तव्ये आयादय इति न कर्तव्यमिति लाघवे स्पष्टे सति गौरवं सोढवा "आयादय आर्धधातुकेवा" इति पृथक्सूत्रकरणसामर्थ्याद् व्यापारभेदेनैकवाक्यता। ततश्चायमर्थः-गुपादिभ्य आयादयो नित्यं भवन्तीत्युत्सर्गः, आर्द्धधातुके परे तु वा भवन्तीति। एवञ्च विकरणवत् प्रत्यये परे आयादयः प्रवर्तेर्न्। ततश्च गुपेः क्तिनि आयपक्षे अल्लोपयलोपयोः \`गोपातिः' इत्यनिष्टं स्यात् \`गोपाया' इति चेष्टं न सिध्येत्। तस्माद् दुष्ट एवात्र परसप्तमीपक्षः।

 (पाoसूo3-1-32)

 सनाद्यन्ता धातवः(पाoसूo3-1-32)॥ सनादयो णिङन्ताः प्रत्यया अन्ताश्चरमावयवा योषान्ते संघाता धातुसंज्ञाः स्युः। जुगुप्सते। कामयते। "सिप्तिङन्तम्"(पाoसूo1-4-14)इत्यत्र अन्तग्रहणेन "संज्ञाविधौ प्रत्ययग्रहणे प्रत्ययग्रहणपरिभाषा न प्रवर्त्तते"(पoभाo27)इति तत्प्रतिप्रसवार्थमिहान्तग्रहणं न त्वयमपूर्वविधिः, गौरवात् \`देवदत्तश्चिकीर्षति' इत्यादौ देवदत्तादेः समुदायस्य संज्ञाप्रसङ्गाच्च। प्रतिप्रसवे तु लाघवमुक्तदोषाभावश्चेति स्पष्टमेव। "भूवादयः"(पाoसूo1-3-1)इत्यस्यातन्तरमेव "सनाद्यन्ताश्च" इति न सूत्रितं, सनादीनामियत्तानवगमात्। णिङो ङकारेम प्रत्याहारमाश्रित्य "सङन्ताश्च" इति कुतो न सूत्रितमिति चेत्? चङादिष्वपि ङकारसत्त्वेन सन्देहापत्तेः। इहैव "सनाद्यन्ताः" इत्यस्यानन्तरं "भूवादयश्च" इति सूत्रयितुमुचितं, तथा न कृतमित्येव।

 एतत्सूत्रं भाष्ये प्रत्याख्यातम्। तथाहि-जहत्‌स्वार्थायां वृत्तौ चिकीर्ष जिहीर्ष इत्यादिसङ्घाता एवार्थवन्तः तदवयवा अनर्थकाः, "सर्वे सर्वपदादेशाः" इत्यत्र च अर्थवत्येव स्थान्यादेशभावविश्रान्तेः। "एरुः"(पाoसूo3-4-86)इत्यादौ तेस्तुरिति पर्यवस्यतीत्युक्तम्। एवञ्चेहापि करणविशिष्टेष्यर्थस्येषेः प्रसङ्गे चिकीर्षशब्दः, तथा हरणविशिष्टेष्यर्थवृत्तेः प्रसङ्गे जिहीर्षशब्दः, गुपेः प्रसङ्गे गोपायशब्दः, पुत्रविशिष्टेच्छावृत्तेरिषेः प्रसङ्गे पुवीयशब्द इत्यादिपर्यवसाने स्थानिवद्भावेनसिद्ध घातुत्वम्, जग्‌ध्यादिवत् \`पचतु' इत्यत्र तोस्तिङ्त्ववच्च।

 स्यादेतत्, स्थानिवत्‌सूत्रे आदेशशब्देन चिकीर्षदयो ग्रहीतुं न शक्यन्ते, आदेशशब्दस्य षष्ठीनिर्द्दिष्टस्थानिनिवर्त्तकेष्वेव रूढत्वादिति चेत्? न, स्थानिवदित्युक्तयैव आदेशस्य लाभे पुनस्तद्ग्रहणसामर्थ्येन अनुमीयमानस्य तेस्तुरित्यादेरिव \`आदिश्यते' इति यौगिकार्थपुरस्कारेण चिकीर्षादेरपि सुग्रहत्वात्। न च पुत्रीयादिरादेशः सुबन्तस्यैव न त्विषेरिति वाच्यम्, "अणुरपि विशेषः"(पाoसूo1-3-90)इत्यादिलिङ्गैरपि धातुत्वस्यावश्यकत्वे स्थिते तन्निर्वाहाय इच्छायामाचारेभुवीत्यादिक्रियासमर्पकाणामेव स्थानित्वनिर्णयाच्चेति दिक्।

 (पाoसूo3-1-33)

 स्यतासी लृलुटोः(पाoसूo3-1-33)॥ लृ इति लृङ्लृटोः सामान्यग्रहणम्। धातोः लृ इत्यस्मिन् लुटि च परे यथासङ्ख्यं स्यतासी प्रत्ययौ स्तः। अकरिष्यत्, करिष्यति। श्वः कर्त्ता। तासेरिकार इत्संज्ञक इति जयादित्यः। तथाहि, \`मन्ताहन्ता' इत्यत्र \`मन् तास् आ' \`हन् तास् आ' इति स्थिते टिलोपे कृते डाप्रत्ययम्प्रति तान्तमङ्गं तस्य उपधानकारः, तस्य "अनिदिताम्"(पाoसूo6-4-24)इति लोपः प्राप्तः, तं वारयितुं तासेरिदित्त्वमेषितव्यम्। न चाभीयत्वेन टिलोपस्यासिद्धत्वात् नकार उपधा नेति वाच्यम्, "आभात्"(पाoसूo6-4-22)सूत्रस्य भाष्ये प्रत्याख्यानात्। सूत्रमतेऽपि आभीयस्य असिद्धत्वस्य अनित्यत्वाच्च। तत्र च "श्नसोरल्लोपः"(पाoसूo6-4-111)इति तपरकरणं लिङ्गम्। तद्धि \`आस्ताम्' \`आसन्' इत्यादौ मा भूदित्येवमर्थम्। तत्राटोऽसिद्धत्वादेव लोपाप्रसक्तौ तपरत्वं व्यर्थं सद्‌ असिद्धत्वस्यानित्यतां ज्ञापयति। तेन \`देभतुः \`देभुः' इत्यत्र श्रन्थिग्रन्थिदम्भिस्वञ्जीनां लिटः कित्त्वान्नलोपे तस्यासिद्धत्वाभावाद् एत्वाभ्यासलोपौ स्तः। एवञ्चेहापि टिलोपस्यासिद्धताविरहे प्राप्तो नलोप इदित्त्वन वार्यते। न चैवं नुम्‌विधौ धातुग्रहणस्य तासिव्यावृत्त्या कृतार्थत्वेन धातूपदेशावस्थायामेव नुम् भवतीत्ययमर्थो न साधितः स्यादिति वाच्यम्, "नुम्‌विधावुपदेशिवद्वचनं प्रत्ययसिध्यर्थम्" इति वचनस्यैव शरणीकरणात्, "धिन्विकृण्व्योः"(पाoसूo3-1-80)इति सनुम्‌कनिर्द्देशाज् ज्ञापकाद्वा। वामनस्तु \`तासेरिकार उच्चारणार्थ' इत्याशयेन "इदितो नुम् धातोः"। (पाoसूo7-1-58)इति धातुग्रहणं धातृपदेशावस्थायामेव नुम् यथा स्यादित्येवमर्थं मन्यते। तन्मते \`मन्ता' \`हन्ता' इत्यत्र टिलोपस्यासिद्धत्वान्नलोपो नेति बोध्यम्।

 इदमिदानीं विचार्यते-लकारं निमित्तत्वेनाश्रित्य विधीयमानाः स्यादयो विकरणाः किं लावस्थायामेव, स्युः, उत लादेशेषु कृतेष्विति। आद्ये पक्षे लावस्थायां तासौ कृते तस्य प्रत्ययाद्युदात्तत्वे कृते लादेशाः स्युः, ततश्च तेषां स्वरः सतिशिष्टः। ततश्च तासेः परस्य लसार्वधातुकस्यानुदात्तवचनमप्राप्तविधिरेव स्यात्। एवञ्च \`सतिशिष्ठोऽपि विकरणस्वरो लसार्वधातुकस्वरं न बाधते' इत्यस्यार्थस्य ज्ञापकमेतदिति षाष्ठः सिद्धान्तो भज्येत। ततश्च-"या दम्पती समनसा सुनुते" इत्यत्र सतिशिष्टस्य विकरणस्वरस्य बलीयस्त्वापत्तौ मध्योदात्तं तिङन्तं स्यात्। इष्यते त्वन्तोदात्तम्। एवं "प्रीणीताश्वान्" "हिन्वन्ति सूरम्" इत्यादिष्वपि स्पष्टो दोषः।

 द्वितीये तु पक्षे तासिस्वरः सतिशिष्ट इति शेषनिघातेनैव लसार्वधातुकानुदात्त्त्वे सिद्धे तासिग्रहणं ज्ञापकमिति सिध्यति। किन्तु गमिष्यति' \`पठिष्यति' इत्यादि न सिद्ध्यति। तथा हि, " सार्वधातुके यक्"(पाoसूo3-1-67)उत्सर्गः, तस्यापवादाः शबादयः स्यादयश्च। तत्र शबादीनामवकाशः-\`गच्छति' \`पठति'। स्यादीनान्तु \`गंस्यते' \`पठिष्यते' इति। \`गमिष्यति' \`पठिष्यति' इत्यत्रोभयप्रसङ्गे परत्वाच्छप् प्राप्नोति।

 अथोच्येत-यकः शबादीनाञ्च नोत्सर्गापवादभावः, विविक्तविषयत्वात्। यग्विधौ हि भावकर्मग्रहणमनुवर्त्तते। तच्चावश्यमनुवर्त्यम्, \`पचति' \`पठति' इत्यादौ शपि परे यङ् मा भूदिति। एवमपि \`गमिष्यति' \`पठिष्यति' इत्यादि सिद्यतु नाम, यक्‌शपोरुत्सर्गयोः स्यादिभिरपवादौर्बाधसम्भवात्। किन्तु \`देविष्यति' \`सेविष्यति' इत्यादि न सिध्येदेव। तथाहि, विकरणानां यक्‌शपावुत्सर्गौ, तदपवादाः श्यनादयः स्यादयश्च। श्यनादीनामवकाशः-\`दीव्यति' \`सीव्यति'। स्यादीनान्तु \`पक्ष्यते'। \`देविष्यति' \`सेविष्यति' इत्यत्रोभयप्रसङ्गे परत्वात् श्यनादयः स्युरिति।

 अत्र बहुधा समाहितं भाष्ये। तथाहि, शबादेशाः श्यनादयः करिष्यन्ते, "दिवादिभ्यः"(पाoसूo3-1-69)इति पंञ्चम्या अनुवृत्तायाः कर्त्तरि शबिति प्रथमायाः षष्ठीप्रकल्पनात्। एवञ्च दिवादिभ्यः स्यादिविषये शबेव नास्ति, स्यादिभिरपवादैर्बाधात्। तदादेशाः स्यान्नादयस्तु दूरापास्ता एव। अथवा "दिवादिभ्यः श्यन्"(पाoसूo3-1-69)इत्यादिषु स्यादयोऽनुवर्तिष्यन्ते। दिवादिभ्यः श्यन् भवति लृलुटोस्तु स्यतासी भवतः। दिवादिभ्य इत्येव। एवमग्रेऽपि एतेन लावस्थायामेव प्राप्नुवन्तः स्यादयः सार्वधातुकोत्पर्त्त्ति किमर्थं प्रतीक्षन्ताम्; ततश्च कथं तासेर्लसार्वधातुकानुदात्तवचनस्य उक्तार्थज्ञापकत्वं सङ्गच्छतामिति दूषणं प्रत्युक्तम्, 'सार्वधातुके यक्"(पाoसूo3-1-67)इत्यादौ अनुवृत्तिबलादेव सार्चधातुकोत्पत्तेः प्रतीक्षणीयत्वात्। अथवा श्यनादयः शबादेशा मा भूवन् मा चानुवर्तन्तामुतरत्र स्यादयः। किन्तु \`देविष्यति' इत्यादौ स्यादीन् बाधित्वा परत्वात्तावल्लादेशाः। न चानित्यास्ते, आतृतीयाध्यायसमाप्तेर्धात्वधिकारात् स्यादिभिर्व्यवधाने धातोः परस्य लस्याभावेन आदेशाप्राप्तेरिति वाच्यम्, धातोर्विहितस्य लस्येति विहितविशेषणाश्रयणेन लादेशानां नित्यत्वात्। एवञ्च कृतेषु लादेशेषु उभये प्रसक्ताः, स्यादयः श्यनादयश्च। तत्रान्तरङ्गत्वात्स्यादय एव भविष्यन्ति न तु स्यन्नादयः, सार्वधातुकत्वं कर्त्तरीत्यर्थविशेषञ्च अपेक्षमाणान्तेषां बहिरङ्गत्वात्।

 (पाoसूo3-1-34)

 सिब्बहुलं लेटि(पाoसूo3-1-34)॥ धातोः सिप्प्रत्ययो बहुलं स्यात् लेटि परे। जोषिषत्। जुषी प्रीतिसेवनथोः (तुवoआo8)। अनुदात्तेत्। व्यत्ययेन परस्मैपदम्। सिप् इट्। "लेटोऽडाटौ"(पoसूo3-4-94)इति तिपोऽट्। 'इतश्च लोपः"(पाoसूo3-4-97)इतीकारलोपः। बहुलग्रहणान्नेह-पताति दिद्युत्।

 सिब्बहुलञ्छन्दसि णिद्वक्तव्यः(काoवाo)॥ "प्रण आयूंषि तारिषत्" "अयामिवां सविता साविषत्" णित्त्वाद्द्वद्धिः। "देवस्य हेडोऽवयासिसीष्ठाः" इह यातेरवपूर्वाल्लिङ्ग। बहुलवचनात् सिप् थास् सीयुट् सुट् इट्। "एकाच उपदेशेऽनुदात्तात्"(पाoसूo7-2-10)इति निषेधस्तु न भवति, सिपा व्यवधानात्। सीयुटः सस्य षत्वाभावश्छान्दसः। "तिङ्ङतिङः"(पाoसूo8-1-28)इति निघातः। यच्छब्दयोगे तु \`यासिसीष्ठाः' इति पदमाद्युदात्तमेवेष्यते। यद्यपि प्रत्ययस्वरेण थास उदात्तत्वादन्तोदात्तं पदम्प्राप्तं, तथापि सूत्रभङ्गेन सिपन्त्यक्त्वा सबयं कर्तव्य इति भाष्योक्तेः सपि कृते अदुपदेशात् परत्वेन "छन्दस्युभयथा"(पाoसूo3-4-117)इति सार्वधातुकत्वेन च लसार्वधातुकानुदात्तत्वादिष्टसिद्धिः। सपः पित्त्वाभावे उदात्तनिवृत्तिस्वरेण इट उदात्तत्वं स्यात्। तस्मादिह सपः पित्त्वादन्तत्वे स्वरार्थे इति स्थितम्। यथाश्रुतसूत्ररीत्या तु पित्वं व्यर्थमेव। तथाच वार्तिकं-"कित्करणानर्थक्यं चानच्कत्वात्। इटोऽनुदात्तार्थमिति चेत्? आगमानुदात्तत्वात्सिद्धम्" इति।

 (पाoसूo3-1-35)

 "कास्प्रत्ययादाममन्त्रे लिटि"(पाoसूo3-1-35)कास्‌धातोः प्रत्ययान्तेम्यश्च आम् स्याल्लिटि न तु मन्त्रे। कासृ शब्दकुत्सायाम्(भ्वाoआo624)। कासाञ्चके। लोलूपाञ्चक्रे। अमन्त्रे किम्? कृष्णो नोनाव। अच्छन्दसीति तु नोक्तम्, ब्राह्मणे इष्टत्वात्। "पुत्रमामन्त्रयामास"। "अथ ह शुनः शेष ईक्षाञ्चके"(ऐoब्रा7-3)इत्यादि।

 कास्यनेकाच इति वक्तव्यं चुलुम्पाद्यर्थम्(काoवाo)। चुलुम्पाञ्चकार। चुलुम्पतिर्थार्त्तिककारवचनबलात्साधुः। इहाव्याप्त्यतिव्याप्तिपरिहाराय प्रत्ययग्रहणमपनीय तत्स्थाने अनेकाज्‌ग्रहणं कर्तव्यमिति प्रागेव व्याख्यातम्। चकासाञ्चकार। दरिद्राञ्चकार। "आत औ णलः"(पाoसूo7-1-34)इत्यत्र ओकारे विधातव्ये औकारविधानं "दरिद्रातेरार्धधातुके लोपः"(काoवाo)इत्याकारस्य लोपेऽपि औकारस्य श्रवणार्थम्। तेन \`दादरिद्रौ' इत्यपि भवतीत्याहुः।

 ऊर्णोतेस्तु न भवति, नुवद्भावातिदेशात्। न चैवमपि "इजादिः"(पाoसूo3-1-36)इत्युत्तरसूत्रेणानेकाच्‌त्वनिरपेक्ष आम् स्यादेवेति वाच्यम्, "आमश्च प्रतिषेधार्थम्" इति नुवद्भावफलेषु पाठसामर्थ्यात्तस्या अप्यप्रवृत्तेः भाष्यकारेण संहितया सूत्रपाठमाश्रित्य \`अनृच्छोदयायासः' इत्यत्र अनृच्छ उ इत्युकारप्रश्लोषेण उकारान्तस्याम्‌निषेदाच्च। नन्वेवमुशब्दादाचारक्विपि "इजादेः" इत्याम् पूर्वोदाहृतो माधवादिसम्मतश्चानेन भाष्येण विरुध्येतेति चेत्? न, प्रथमपक्षेण तत्सम्भवात्। द्वितीयपक्षे तु मा भूदाम्, यथालक्षममप्रयुक्त इत्यभ्युपगमात्।

 यद्वा-उश्चासौ उश्चेति प्रश्लिष्टनिर्देशेन उदन्तस्यैव गुरूमतः पर्युदासः। स च "इजादेः"ति सूत्रस्यैव शेषः। तेन वल्गुफल्गुप्रभृतिभ्यः क्विबन्तेभ्योऽनेकाच्‌त्वप्रयुक्त आम् भवत्येवेति सर्वं सुस्थम्। अत्र काशिका-

 आमोऽमित्त्वमदन्तत्वादगुणत्वं विदेस्तथा।

 आस्कासोराम्‌विधानाच्च पररूपं कतन्तवत्॥

 अस्यार्थः-मित्त्वाभावोऽमित्त्वम्। आमो मकारस्य "हलन्त्यम्"(पाoसूo1-3-3)इतीत्संज्ञा न भवति कुतः? अत् अन्ते समीपे यस्य तथात्वात्। सूत्रे विधानवेलायां समीपे अकारवत्त्वादिति यावत्।

 प्रसङ्गादाह-विदेरामि गुणाभावोऽपि तथा। अदन्तत्वादेवेत्यर्थः। "उषविदजागृभ्यः"(पाoसूo3-1-38)इति सूत्रे हि आम्‌प्रत्ययसन्नियोगेन विदेरदन्तत्वं निपात्यते। तत्रालोपस्य स्थानिवत्त्वात् गुणो न भवति। यदि तु \`विद ज्ञाने' इति धातुपाठ एव अकारो विवक्ष्यते तदा \`वेत्ति' इत्यादि न सिध्येत्, अकारश्रवणप्रसङ्गात्। इदानीमाम्प्रत्ययस्य मान्तत्वमङ्गीकृत्यापि मित्त्वाभावे ज्ञापकमाह-आस्कासोराम्विधानाच्चेति। आमः अमित्त्वमित्यनुषङ्गः। "दयायासश्च"(पाoसूo3-1-37)"कास्प्रत्ययात्"(पाoसूo3-1-35)इति सूत्राभ्यामास्कासोराम्विधानादमित्त्वमामोऽनुमीयते। सति हि मित्त्वे आस्कासोराम् भवन् अचामन्त्यादाकारात्परः स्यात्। तथा च सवर्णदीर्घत्वे सति अकिञ्चित्करः स्यादिति भावः। नन्वदन्तत्वपक्षे आमामन्त्र इति निर्द्देश्यं स्यादत आह-पररूपमिति। यथा "सर्वत्र लोहितादिकतन्तेभ्यः"(पाoसूo4-1-18)इति सूत्रे पररूपं निपातनात्, शकन्ध्वादित्वाद्वाद, एवमिहापीति भावः।

 (पाoसूo3-1-36)

 इजादेश्च गुरुमतोऽनृच्छः(पाoसूo3-1-36)॥ इजादिर्यो धातुर्गुरुमान् ऋच्छतिभिन्नस्तस्मादाम् स्याल्लिटि नतु मन्त्रे। ईहाञ्चक्रे। ऊहाञ्चक्रे। इजादेरिति किम्? ततक्ष। गुरुमतः किम्? इयेषिथ। नन्विह गुणे कृते गुरुमत्ताऽप्यस्त्येवेति चेत्? सत्यम्। गुरुमद्ग्रहणे सति "सन्निपात'(पoभाo87)परिभाषया इहाम्न, लिडानन्तर्यहेतुकत्वाद् गुरुमत्तायाः। यद्वा, \`लिटि' इति विहितविशेषणम्। इजादेर्गुरुमतो विहितो यो लिट् तस्मिन्निति। तेन लिण्‌निमित्ता या गुरुमत्ता तस्मान्न भविष्यति। अनृच्छः किम्? आनर्च्छ, आनर्च्छतुः, आनर्च्छुः। \`अनृच्छ'इति शक्यमकर्तुम्, "ऋच्छत्यॄताम्"(पाoसूo7-4-11)इति लिटि परे गुणविधानाल्लिङ्गादेव आमोऽप्रवृत्तेः। न च तत्र \`ऋच्छति' इत्यनेन अर्तेरेव शितपा निर्द्देश इति वाच्यम्, "ऋच्छत्यॄताम्"(पाoसूo7-4-11)इति सवर्णदीर्घेण स्वरूपेणैवार्त्तेः प्रश्लेषात्। प्रश्लेषे च बहुवचनं प्रमाणम्। अत्र श्लोकवार्त्तिकम्-

 वाच्यमूर्णोर्णुवद्भावो यङ्‌प्रसिद्धिः प्रयोजनम्।

 आमश्च प्रतिषेधार्थमेकाचश्चेहुपग्रहात्॥

 अत्र यङि भावातिदेशः। आमिटोस्त्वभावातिदेशः, नो तयोरभावात्। इडुपग्रह इट्‌प्रतिषेधः। 'विभाषाऽगुणे"(पाoसूo2-3-25)इति पञ्चमी। फलस्य चात्र हेतुत्वम् \`अध्ययनेन वसति' इतिवत्। \`एकाच' इति वर्त्तमाने "श्र्युकः किति(पाoसूo7-2-11)इति थ इट्‌प्रतिषेधः ततोऽपि हेतोर्णुवद्भावो वाच्य इत्यर्थः। प्रोर्णोनूयते। प्रोर्णुनाव। प्रोर्णुतः। प्रोर्णुतवान्।

 (पाoसूo3-1-37)

 दयायासश्च(पाoसूo3-1-37)॥ एभ्य आम् स्याल्लिटि। दय दानगतिरक्षणेषु(भ्वाoआo482)अय गतौ(भ्वाoआo475)। आस उपवेशने(अoआo11)त्रयोऽप्यनुदात्तेतः। दयाञ्चके। पलायाञ्चक्रे। "उपसर्गस्यायतौ"(पाoसूo8-2-19)इति लत्वम्। आसाञ्चक्रे।

 (पाoसूo3-1-38)

 उषविदजागृभ्योऽन्यतरस्याम्(पाoसूo3-1-38)॥ एभ्य आम् वा स्याल्लिटि। उष दाहे(भ्वाoपo698)विद ज्ञाने(अoपo54)। सत्ताविचारणार्थयोस्तु आत्मनेपदिनोर्लाभार्थस्य चोभयपदिनो नेह ग्रहणम्, परस्मैपदिभ्यामुषजागृभ्यां साहचर्यात्। ओषाञ्चकार, उवोष। विदेरिह आम्‌सन्नियोगेनादन्तत्वनिपातनाद् गुणो न, विदाञ्चकार, विवेद। जागराञ्चकार, जजागार।

 (पाoसूo3-1-39)

 भीर्हीभृहुवां श्लुवच्च(पाoसूo3-1-39)॥ एभ्यो लिट्याम्वा एषां श्लाविव कार्यं च। किं पुनस्तत्? द्वित्वमित्वञ्च। बिभयाञ्चकार, बिभाय। जिर्हयाञ्चकार, जिह्राय। विभराञ्चकार, बभार। जुहवाञ्चकार, जुहाव। इह द्वित्वम् सर्वेषाम्, इत्त्वन्तु बिभर्त्तेः, "भृञामित्"(पाoसूo7-4-76)इति श्लौ विधानात्।

 (पाoसूo3-1-40)

 कृञ् चानुप्रयुज्यते लिटि(पाoसूo3-1-40)॥ आमः पश्चात् लिट् परः कृञ् प्रयुज्यते। कृञिति प्रत्याहारः "कृभ्वस्ति"(पाoसूo5-4-50)इत्यतः "कृञो द्वितीय"(पाoसूo5-4-58)इति ञकारेण। तेन कृभ्वस्तयो ग्राह्याः।

 अत्र च प्रमाणम्-"आम्प्रत्ययवत्कृञोऽनुप्रयोगस्य'(पाoसूo1-3-63)इति सूत्रे कृञ्ग्रहणम्। अनुप्रयोगसामर्थ्यादस्तेर्भूभावो न। अन्यथा हि "कृभ्वनुप्रयुज्यते" इत्येव ब्रूयात्। याचयांचकार। याचयाम्बभूव। याचयामास। इहानुप्रयुक्तस्यास्तेर्भावकर्मणोस्तङ। तत्र एशि इटि च रूपे विप्रतिपद्यन्ते। तथाहि-उभयत्रापि "ह एति"(पाoसूo7-4-52)इति हादेशे कृते \`ईक्षामाहे' इति केचित्। तासिसाहचर्यादिट्येव हत्वमित्यन्ये। तत्साहचर्यादेव सार्वधातुक एव एति हत्वम्। तेनोभयत्रापि \`ईक्षामासे' इति रूपमित्यपरे।



 स्यादेतत्, आमन्तमेतदनभिव्यक्तपदार्थकं, नह्यस्मात् कारकविशेषः सङ्ख्याविशेषो वाऽवगम्यते। तत्र विशेषसमर्पणाय न्यायत एवानुप्रवोगलाभात्किमनेन सूत्रेणेति चेत्?

 अत्रोच्यते-क्रियामात्रविवक्षायां कारकतत्सङ्ख्ययोश्चाविवक्षायां पाकप्रेरणा जातेत्यादिप्रयोगास्तावत्सर्वसम्मताः। तत्र तथैव \`पाचयाम्' इत्येतावन्मात्रप्रयोगे प्रसक्ते तं वारयितुमिदम्। किञ्चस्तिभवत्योरिव विद्यतेरपि प्रयोगे न्यायतः प्रसक्ते तमपि वारयितुमेतत्। किञ्च निवृत्तप्रेषणाद्धातोः प्राकृतेऽर्थे णिचि सामान्यवाचकानुप्रयोगार्थं सूत्रमेतम्। अपिच पश्चादेव प्रयोगो यथा स्यात् न तु पूर्वमिति। तेन\`चक्रे' \`ईक्षाम्' इत्यादि न भवति। अपिच अव्यवहित एव पश्चाद्भावो मुख्यः। तथा च व्यवहितनिवृत्त्यर्थमपीदम्। तेन \`ईक्षां राजा चक्रे' इत्यादि न भवति। कथन्तर्हि बव्हृचब्राह्मणे-"तान् ह राजा मदयामेव चकार"(ऐoब्राo6)इति? छान्दसत्वादित्यवेहि। कथन्तर्हि भट्टिकाव्ये-"उक्षाम्प्रचक्रुर्नगरस्य मार्गान्" "बिभयाम्प्रचकारासौ" इति, कथञ्च रघुकाव्ये-"तं पातयां प्रथममास पपात पश्चात्" "प्रभ्रंशयां यो नहुषञ्चकार"इति? प्रमाद एवायम्, "विपर्यासनिवृत्त्यर्थं, व्यवहितनिवृत्त्यर्थञ्च" इति वार्तिकविरोधादित्याहुः।

 इहाम्‌प्रकृतेः कृभ्वस्तीनाञ्च सामान्यविशेषवचनतया तदर्थयोरभेदान्वयो बोध्यः। अत एव प्रत्याहारेऽन्तर्भूतस्यापि सम्पदोऽनुप्रयोगो न भवति, अनन्वितार्थकत्वात्। यत्तु "सनाद्यन्ता"(पाoसूo3-1-32)इत्यतो धात्वधिकारात् धातूपसर्गसमुदायस्य नानुप्रयोग इति। तन्न, एवमपि योऽत्र धातुः पदिः तन्मात्रस्य उक्तरीत्यैव वारणीयत्वात्। एवञ्च सामान्यस्य सन्निहिते विशेषे पर्यवसानात् तद्गतसाघनादिविशेषाभिधानम् आमन्तगतविशेषाभिधानमेवेति सम्पद्यते। अत एव अनुप्रयुज्यमानयोर्भ्वस्त्योरामन्तवशेन सकर्मकत्वात् ताभ्यां कर्मणि लिट्। तथाच माघः-"तस्यातपत्रं बिभरांबभूवे" इति। श्रीहर्षश्च-

 तपर्तुपूर्तावपि नेदसाम्भरा विभावरीभिर्बिभराम्बभूविरे। इति।

 (पाoसूo3-1-41)

 विदाङ्कुर्वन्त्वित्यन्यतरस्याम्(पाoसूo3-1-41)॥ वेत्तेर्लोट्याम्, गुणाभावः, लोटो लुक्, लोट्‌परस्य कृञोऽनुप्रयोगश्च वा निपात्यते। इतिशब्दः सर्वेषां लाड्‌वचनानामुपलक्षणार्थः। सूत्रे प्रथमपुरुषबहुवचनप्रयोगस्तु प्रचुरप्रयोगत्वमात्रेण। विदाङ्‌करोतु। विदाङ्कुरुताम्। विदाङ्कुर्वन्तु।

 (पाoसूo3-1-42)

 अभ्युत्सादयाम्प्रजनयाञ्चिकयांरमयामकः पावयाङ्क्रियाद्विदामक्रन्निति च्छन्दसि(पाoसूo3-1-42)॥ एते छन्दसि वा निपात्यन्ते। सदिजनिरमीणां ण्यन्तानां लुङ्याम्प्रत्ययः। चिनोतेरपि शुद्धस्य लुङ्याम्, द्विर्वचनं, कुत्वञ्च। \`अकः' इत्यनुप्रयोगः प्रत्येकं चतुर्भिः सम्बध्यते। पवतेः पुनातेर्वा ण्यन्तस्य आशीर्लिङि आम्, \`क्रियात्' इत्यनुप्रयोगश्च। विदेर्लुङ्याम्, गुणाभावः, \`अक्रन्' इत्यस्यानुप्रयोगश्च। \`अकः' इति कृञो लुङि तिप्। "मन्त्रे घस"(पाoसूo2-4-81)इति च्लेर्लुकि तिपो "हल्‌ङ्यादि"(पाoसूo6-1-68)लोपः। \`अक्रन्' इति तत्रैव बहुवचनम्। अभ्युत्सादयामकः। \`अभ्युदसीषदत्' इति पक्षे भाषायां च। प्रजनयामकः, प्राजीजनत्। चिकयामकः, अचैषीत्। रामयामकः, अरीरमत्। पावयांक्रियात्, पाव्यात्। विदामक्रन्, अवेदिषुः।

 ॥ इति श्रीशब्दकौस्तुभे तृतीयाध्यायस्य प्रथमे पादे तृतीयमान्हिकम् ॥











.

 ॥ तृतीयाध्यायस्य प्रथमे पादे चतुर्थमान्हिकम् ॥

 (पाoसूo3-1-43)

 च्लि लुङि(पाoसूo3-1-43)॥ धातोश्च्लिप्रत्वयः स्यात् लुङि परे। इकारो लेरिति सामान्यग्रहणार्थः। चकारः स्वरार्थ इत्युत्तरसूत्रे स्फुटीभविष्यति। अस्यादेशाः सिजादयो वक्ष्यन्ते। नन्वेवं किं च्लिप्रत्ययेन? सिजेवोत्सर्गः प्रत्ययोऽस्तु, तदपवादाश्च क्सादयः सन्तु। न च-"मन्त्रे घस"(पाoसूo2-4-81)इति सूत्रे सर्वधातुषु लेरित्येकेनैव निर्वाहे लाघवार्थं च्लिः कर्त्तव्यः। अन्यथा हि घस्‌नश्‌गमर्थमङो ग्रहणम्। आकारान्तेषु धेटोऽन्तर्भावात्तदर्थं चङो ग्रहणम्। तस्य हि "विभाषा धेट्श्व्योः"(पाoसूo3-1-49)इति चङस्ति। धात्वन्तरार्थं सिचो प्रहणम्। यदि तु जनेः "दीपजन"(पाoसूo3-1-61)इति विहितस्य चिणो लुक् छन्दसि दृश्यते ततस्तस्यापीति त्रीणि चत्वारि वा ग्रहणानि कर्तव्यानि स्युरिति वाच्यम्, च्लिपक्षेऽपि "च्लि लुङि" "च्लेः सिच्"(पाoसूo3-1-43,44)"मन्त्रे घस"(पाoसूo2-4-81)इति सूत्रेषु मिलित्वा च्लिच्लेर्लेरिति त्रयाणां ग्रहणस्य तुल्यत्वात्। न चोक्तरीत्या साम्येऽपि च्लिपक्षे लाघवान्तरमस्ति, "गातिस्था'(पाoसूo2-4-77)इति सूत्रे \`सिच' इत्यपनीयतत्स्थाने \`लेः' इत्यभिषिच्य मन्त्रेघसादिसूत्रे तस्येवानुवर्तनादिति वाच्यम्, एवं हि वदन् अकृतेष्वेव सिजाद्यादेशेषु तदपवादो लेरेव लुगित्यभिप्रैषि, किं वा आदेशेषु कृतेषु स्थानिवद्भावो नेति?

 नाद्यः, \`अगुः' \`अस्थुः' इत्वादौ सिचः परत्वाभावेन "सिजभ्यस्त"(पाoसूo3-4-109)इति जुसोऽप्रवृत्तिप्रसङ्गात्। न च "आतः"(पाoसूo3-4-110)इति जुस्, तत्रापि \`सिच' इत्यस्यानुवृत्तेः।

 अथोच्येत्, "आतः" इति सूत्रे सिज्‌ग्रहणं नानुवर्त्तते, तथाच \`अगुः' इत्यादौ विध्यर्थं तत् न तु नियमार्थम्, व्यावर्त्याभावात्। न च \`अभूवन्' इति व्यावर्त्यम्, तत्र जुसः प्राप्तेरेवाभावात्। न च "सिजभ्यस्त"(पाoसूo3-4-109)इति प्राप्तिः, लावस्थायामेव लुगिति पक्षस्य इदानीं परिगृहीतत्वात्। न चैवम् \`अवान्' इत्यत्रापि "आतः"(पाoसूo3-4-110)इति नित्यो जुस् स्यादिति वाच्यम्, "लङः शाकटायनस्यैव"(पाoसूo3-4-111)इति नियमाद्विकल्पोपपत्तेरिति। एवमपि \`मा हि गातां' \`मा हि स्याताम्' इत्यादिषु "आदिः सिवोऽन्यतरस्याम्"(पाoसूo6-1-178)इत्येष स्वरो न सिद्ध्येत्। तस्माल्लावस्थायां लोप इति प्रथमः पक्षो दुष्ट एवेति स्थितम्।

 न द्वितीयः, एवं हि सति "विभाषा घ्राधेट्"(पाoसूo2-4-78)इति सूत्रेणापि च्ल्यादेशानामेव लुक्, इति धेटश्टङोऽपि स स्यात्। तत्र यदा "विभाषा धेट्‌श्वयोः"(पाoसूo3-1-49)इति चङो व्रिकल्पितत्वेन पक्षे सिचि कृते तस्य लुगलुकौ, तदा अधात्, अधाताम्, अधुः। अधासीत्, अधासिष्टाम्, अधासिषुः इति सिद्धमिष्टम्। चङोऽपि लुगभावपक्षे अदधत्, अदधताम्, अदधन्। इति सिद्धम्। लुक्‌पक्षे तु "न लुमता"(पाoसूo1-1-63)इत्यङ्गाधिकारनिर्द्देश इति मते प्रत्ययलक्षणेन द्विर्वचने \`अदधात्' इत्यपि चतुर्थं रूपं स्यात्। "न लुमता"(पाoसूo1-1-63)इति नाङ्गाधिकारनिर्द्देशः, किं त्वाङ्गमनाङ्गं वा लुमता लुप्ते प्रत्यये परे पूर्वस्य प्राप्तं सर्वं निषिध्यत इति मुख्यपक्षे तु चङो लुकि द्वित्वाप्रवृत्तौ सिज्‌लुका तुल्यमेव रूपमिति \`अधात्' इत्यादौ यद्यपि न दोषः, तथापि बहुवचने \`अधान्' इत्यनिष्टमपि चतुर्थ रूपं स्यादेव, इष्यते तु त्रैशब्द्यम् \`अधुः, अधासिषुः, अदधन् इति। न च चङो लुकि "आतः'(पाoसूo3-4-110)इति जुस् भविष्यतीति वाच्यम्, तत्र \`सिचः' इत्यस्यानुवृत्तेः। अन्यथा तस्य नियमार्थताऽनुपपत्तौ \`अभूवन्' इत्यत्र प्रत्ययलक्षणेन "सिजभ्यस्त"(पाoसूo3-4-109)इति जुस्‌प्रसङ्गात्। ननु "च्ल्यभ्यस्तविदिभ्यश्च" इति वक्ष्यामि। एवञ्च चङ्‌लुक्यपि च्लेः परत्वाज्जुस् भविष्यति। "आतः"(पाoसूo3-4-110)इति सूत्रेऽपि लिग्रहणानुवृत्त्यैव नियमात् \`अभूवन्' इत्यत्र जुस् न भविष्यति। \`मा हि गाताम्' इत्यादौ "आदिः सिचः"(पाoसूo6-1-187)इति स्वरोऽपि सिद्धः। एवञ्च कृतेष्वादेशेषु लुगिति पक्षो निर्बाध एवेति चेत्? न, यदि "च्ल्यभ्यस्त" इति ब्रूष्रे तर्हि क्साङ्‌चङ्‌क्षु दोषापत्तेः। अधुक्षन्, अवोचन्, अदधन्, अत्रापि हि जुस् प्राप्नोति। तस्मात्सिजभ्यस्तेत्येव वक्तव्यम्। "आतः"(पाoसूo3-4-110)इत्यत्र च सिज्‌ग्रहणमनुवर्त्तनीयम्। एवञ्च चङ्‌लुकि बहुवचने \`अधान्' इति प्राप्नोतीति दोषः स्थित एव। तस्मात् "गातिस्था'(पाoसूo2-4-77)इत्यत्र सिच इत्येव वक्तव्यम्। ततश्चच्लिपक्षेऽपि च्लिच्लेर्लेरिति त्रयाणां ग्रहणं तुल्यमेवेति स्थितम्। प्रत्युत च्लेरकरणे महल्लाधवम्। "मन्त्रे घस"(पाoसूo2-4-81)इत्यादिसूत्रे हि अङ एव ग्रहणं कर्तव्यम्। सिच् तु "गातिस्था"(पाoसूo2-4-77)इति सूत्रादनुवर्त्यः। धेटो जनेश्च चङ्‌चिणौ वैकल्पिकौ, तत्र यानि लुगुदाहरणानि तानि सिच एव लुका सिद्धानि। न चैवम् "आदिः सिचोऽन्यतरस्याम्"(पाoसूo6-1-187)इति स्वरः स्यादिति वाच्यम्, चङ्‌चिणोर्ग्रहणेऽपि पाक्षिकस्य तस्य दुर्वारत्वात्। तस्मात् "च्लि लुङि" इतिसूत्रं व्यर्थमेवेति चेत्?

 अत्राहुः, असति च्लौ "मन्त्रे घस"(पाoसूo2-4-81)इत्यत्र येभ्यः सिचो लुक् तेषाम् "आदिः सिचः"(पाoसूo6-1-187)इतिस्वरः स्यात्। सति त्वस्मिन् \`लेः' इति लावस्थायामेव लुकि सिजभावाद्यथायथं स्वरः। किञ्च आकारान्तेभ्यः सिचो लुकि जुस प्राप्नोति लेस्तु लुकि अन्तिभाव एव भवति। अपि च, "शल इगुपधात्"(पाoसूo3-4-45)इति सूत्रे अनिटः इत्यनेन च्लिं विशेषयितुमपि च्लिरेष्टव्यः। असति हि च्लौ \`अनिटः' इति धातोरेव विशेषणं स्यात्। ततश्च \`अघुक्षत्' इति न सिद्ध्येत्। ननूदित्त्वादिड्‌षिकल्पे पाक्षिकेणेडभावेन अनिडेवायमिति चेत्? तर्हि नित्यं क्सः स्यात्। ततश्च \`अगुहीत्' इति न सिद्ध्येत्। \`अनिटः' इति च्लेर्विशेषणे तु यदा च्लिरनिट् तदा क्सः, यदा सेट् तदा सिजिति सिद्धमिष्टम्। तस्मात् यतायथं स्वरोऽन्तिश्चागुहीदिति च्लेः फलमिति स्थितम्।

 भाष्ये तु च्लिः प्रत्याख्यातः। यत्तूक्तम्, "आदिः सिचः"(पाoसूo6-1-187)इति स्यादिति, तन्न, तस्य वैकल्पिकतया इष्टस्वरस्य निर्वाधत्वात्, सर्वविकल्पानां छन्दसि व्यवस्थितत्वेन अनिष्टस्यानापाद्यत्वात्। यदपि आकारान्तेभ्यो जुस् स्यादिति। तदपि, न मन्त्रे तादृशस्योदाहरणस्याभावात्। अत्र च भाष्यकारियप्रत्याख्यानमेव प्रमाणम्। यदपि \`अगुहीत्' इति न सिद्ध्येदिति। तदपि न, गुहादयो विकल्पितेट इटो भावाऽभावाभ्यां भिद्यन्ते। तत्र ये सेटः तेभ्यः सिच्, अनिङ्भ्यस्तु क्स इति भगवद्भाष्यकाराशयस्य कैयटेन वर्णितत्वात्।

 (पाoसूo3-1-44)

 च्लेः सिच्(पाoसूo3-1-44)॥ च्लेः सिजादेशः स्यात्। इकार उच्चारणार्थ इत्संज्ञको वेति पक्षद्वयमपि "हनः सिच्(पाoसूo1-2-14)इत्यत्र प्रतिपादितम्। चकारः स्वरार्थः। मा हि लावीत्। अत्र हि "आगमा अनुदात्ता" इति इटोऽनुदात्तत्वं प्राप्तं स्थानिन्यादेशे च द्विश्चित्करणाद्वाध्यते। यत्तु कांचत्-प्रत्ययस्वरस्य द्वावपवादी आगमानुदात्तत्वं चित्स्वरश्च। तत्र आद्यं यासुड्‌विधौ ज्ञापितं तद्देशम्, चित्स्वरस्तु षाष्ठः। तत्रापवादविप्रतिषेधे परत्वाच्चित्स्वर एव सिद्ध्यति तत्किं सिचश्चित्त्वेनेति। तन्न, आगमानुदात्तत्वं हि आनुगादिषु प्रकृत्यागमेष्वपीष्यते। कुण्डिनजादीनाञ्च चित्स्वरः, तत्कथमिमौ प्रत्ययस्वरस्यापवादौ स्याताम्? किञ्च इह चित्स्वरस्य परत्वमपि नास्ति, स्थानिवदित्यस्य कार्यातिदेशत्वात्। तस्मादागमानुदात्तत्वेन अविशेषात्सर्वः स्वरो बाध्यत इति तद्बाधनाय सिचश्चित्त्वम्। न च च्लेश्चित्त्वसामर्थ्यादेव तद्बाधः, "मन्त्रे वस"(पाoसूo2-481)इति सूत्रे \`लेः' इति सामान्यग्रहणेन तस्य चरितार्थत्वात्। अन्यथा हि निरनुबन्धकत्वादस्यैव ग्रहणं स्यात्, न लिटः। ततश्च "आमः"(पाoसूo2-4-81)इति सूत्रे निरनुबन्धकस्य लेरसम्भवात् लेरिति नानुवर्त्तेत। ततश्च परत्वादन्तरङ्गत्वाच्च तिबादिषु पश्चाल्लुकि \`कारयाम्' इत्यस्य प्रत्ययलक्षणेन तिङन्तत्वात् \`देवदत्तः कारयाञ्चकार, इत्यत्र आमन्तस्य निघातः ततः परस्य चानिघातः स्यात्। तस्मात् "आमः" इत्यत्र \`लेः' इत्यनुवर्त्यमेव। तदर्थञ्च पूर्वत्र सामान्यग्रहणं वाच्यम्, तदविघाताय च्लेश्चकारश्चरितार्थः। च्लेः प्रत्याख्यानपक्षे तु सिच एव चित्त्वेनानन्यार्थेन आगमानुदात्तत्वं बाध्यते।

 स्पृशमृशकृषतृपदृपः सिज्वेति वक्तव्यम्(काoवाo)॥ स्पृश स्पर्शने(तुoपo142), मृश आमर्शने(तुoपo145), कृष विलेखने(भ्वाoपo1015)एभ्यः क्से प्राप्ते तृप प्रीणने, दृप हर्षविमोचनयोः(दिoपo89,90)आभ्यां पुषादित्वादङि प्राप्ते सिजपि पक्षे अभ्यनुज्ञायते। अस्प्राक्षीत्, अस्पार्क्षीत्, अस्पृक्षत्। अम्राक्षीत्, अमार्क्षीत्, अमृक्षत्। अक्राक्षीत्, अकार्क्षीत, अकृक्षत्। अत्राप्सीत्, अतार्प्सीत्, अतृपत्। अद्राप्सीत्, अदार्प्सीत्, अदृपत्। प्रक्रियाकौमुद्यान्तु प्रकृतवार्त्तिके सृपिणपि प्रक्षीप्य \`अस्राप्सीत्, \`असार्प्सीत्,' इत्यपि रूपद्वयमुदाहृतम्। तत्तु अप्राणाणिकत्वादुपेक्ष्यम्।

 (पाoसूo3-1-45)

 शल इगुपधादनिटः क्सः(पाoसूo3-1-45)॥ शलन्त इगुपधो यो धातुः तस्मात्परस्य अनिटश्च्लेः क्सः स्यात्। दुह्‌-अधुक्षत्। लिह्‌अलिक्षत्। शलः किम्? अभैत्सीत्। इगुपधात्किम? अभैत्सीत्। इगुपधात्किम्? अधाक्षीत्। अनिटः किम्? अकोषीत्। च्लेः प्रत्याख्यानपक्षे तु \`अनिटः' इति धातोरेव विशेषणमिति प्रागेवोक्तम्। यद्यपि अकृत एव क्से लावस्थायां गुणः प्राप्नोति, तथापि इगुपधादिति विशेषणसामर्थ्यान्न भवति। न च कृतेऽपिगुणे भूतपूर्वगत्या विहितविशेषणाश्रयणेन वा क्सोऽस्त्विति वाच्यम्, कित्करणवैयर्थ्यापत्तेः। न च "क्सस्याचि"(पाoसूo7-3-72)इत्यत्र विशेषणार्थं तत्, "सस्याचि" इत्येव सिद्धेः। न चैवं वॄतॄवदिहनिकमिकषिभ्यः से \`वत्से' \`वत्सा' प्रसङ्ग स्यादिति वाच्यम्, "लुग्वा दुह'(पाoसूo7-3-73)इत्यत्रापि हि \`सस्याचि' इत्यतः \`सस्य' इत्यनुवर्तते। एवञ्च दुहादिषु यस्य सम्भवः तस्यैव पुर्वसूत्रेऽपि ग्रहणमिति सुवचत्वात्। तस्मात्कित्करणसामर्थ्याद् गुणो नेति स्थितम्।

 (पाoसूo3-1-46)

 श्लिष आलिङ्गने(पाoसूo3-1-46)॥ अत्र योगो विभज्यते-

 आलिङ्गने॥ श्लिषः परस्यानिटश्च्लेर्योऽयं क्सादेशः स आलिङ्गने एव, न त्वर्थान्तरे। एवं चार्थान्तरे सावकाशोऽङ् आलिङ्गने क्सेन बाध्यते। अश्लिक्षत् कन्यां देवदत्तः। प्रत्यासत्तौ ह्यत्र श्लिषिर्वर्तते न तूपगूहनपरिष्वङ्गापरपर्याये आलिङ्गने। उपाश्लिक्षातां जतुना काष्ठे। नन्विह "शल इगुपधात्"(पाoसूo3-1-45)इति क्सो दुर्वारः। आलिङ्गने एवेति नियमेन हि \`अनन्तरस्य'(पाoभाo63)इति न्यायेन श्लिष इति या प्राप्तिः अङ्‌बाधनार्था सैव नियम्यते न तु ततः प्राचीनमपीति चेत्? न, योगविभागसामर्थ्येन सर्वस्याः क्सप्राप्तेः नियमनात्। आत्मनेपदे च अङोऽप्राप्तेः सिजेव पर्यवस्यति। नन्वेवमपि आलिङ्गनएवेति आदेशनियमोऽयमिति कुतः अर्थनियम एवायं किं न स्यात् आलिङ्गने क्स एवेति। ततश्चालिङ्ने अङ् मा नाम भूत्। आत्मनेपदे तु अनालिङ्गनेऽपि पूर्वेम क्सो दुर्वार एवेति चेत्? सत्यम्, उभयथेह नियमसम्भवेऽपि प्रत्ययनियम एवाश्रीयते, लक्ष्यानुरोधात् विधेयविबक्तिनिर्द्देशेन प्रधानत्वाद्वा भाष्यकारोक्तव्याख्यानाद्वेति न कश्चिद्दोषः। श्लिष इति योगे अनिटः किम्? \`श्लिष आलिङ्गने'(दिoपo80)इत्यस्यैव ग्रहणं यथा स्यात्। \`श्लिषु पृषु प्लुषु दाहे'(भ्वाoपo703)इत्यस्य सेटो ग्रहणं मा भूत्। सानुबन्धकत्वादेव तदग्रहणे तु \`अनिटः' इति नावश्यकमिति दिक्।

 श्लिष इति योगविभागसिद्धश्च क्सः "पुरस्तादपवाद"(पाoभाo61)न्यायेन अङमेव बाधते न तु चिणन्तेन \`समाश्लेषि कन्या देवदत्तेन' इति चिणेव भवति।

 (पाoसूo3-1-47)

 न दृशः(पाoसूo3-1-47)॥ दृशः क्सो न स्यात्। अदर्शत्। अद्राक्षीत्। "इरितो वा"(पाoसूo3-1-47)इत्यङ्‌पक्षे "ऋदृशोऽङि"(पाoसूo7-4-16)इति गुणः। सिच्‌पक्षे "सृजिदृशोर्झलि"(पाoसूo6-1-58)इत्यम्।

 (पाoसूo3-1-48)

 णिश्रुद्रुस्रुभ्यः कर्त्तरि चङ्(पाoसूo3-1-48)॥ एभ्यश्च्लेश्चङ् स्यात् कर्तृवाचिनि लुङि परे। \`णि' इति णिङ्‌णिचोः सामान्यग्रहणम्। अचीकमत। अचीकरत्। अशिश्रियत्। अदुद्रुवत्। असुस्रुवत्। कर्त्तरि किम्? अकारयिषातां घटौ देवदत्तेन। चङो ङकारो गुमनिषेधार्थः। चकारश्चङीति विशेषणार्थः। अङीत्युच्यमाने "अस्यतिवक्ति"(पाoसूo3-1-52)इत्यङि "षिद्भिदादिभ्यः"(पाoसूo3-3-104)इचि चाङि अतिप्रसङ्गः। यदि तु "णिश्रि"(पाoसूo3-1-48)इत्यादौ ङ एव क्रियेत तदा शक्यं चित्त्वमकर्तुम्।

 कमेरुपसंख्यानम्(काoवाo)॥ "आयादय आर्द्धधातुके वा" इति यदाणिङ् नास्ति तदर्थमिदम्। अचकमत। अत्र भाष्यम्-

 नाकमिष्ट सुखं यान्ति सुयुक्तैर्वडवारथैः।

 अथ पत्काषिणो यान्ति येऽचीकमत भाषिणः॥

 अस्यार्थः। अचकमताचीकमतेति शब्दयोः साधुत्वे तुल्येऽपि \`अचकमत' इतियस्य विशेषलक्षणसापेक्षतया तत्प्रयोगे क्लेशाधिक्यात्फलाधिक्यम्। तेन कमेर्लुङि किं रूपमिति पृष्टे \`अचकमत' इति ये ब्रूयुस्ते सुयुक्तैः रथैः स्वर्गं यान्ति। यैस्तु \`अचीकमत' इत्युक्तं ते पादौ कषन्तीति पत्काषिणो यान्ति। "हिमकाषिहतिषु च"(पाoसूo6-3-54)इति पादस्य पदादेशः।

 अन्ये तु व्याचक्षते। अकमिष्टेति यैरुक्तं ते एवोपचारादकमिष्टशब्देनोच्यन्ते। तेऽमी सुयुक्तैर्वडवारथैर्गच्छन्तोऽपि सुखं न प्राप्नुवन्ति, अपशब्दोच्चारणात्। अचीकमतभाषिणस्तु पत्काषिणोऽपि सुखं यान्ति।

 (पाoसूo3-1-49)

 विभाषा धेट्‌श्व्योः(पाoसूo3-1-49)॥ आभ्यां च्लेश्चङ् वा स्यात्। अदधत्। सिच्‌पक्षे "विभाषा घ्राधेट्"(पाoसूo2-4-78)इति वा लुक्। अधात्। अधासीत्। अशिश्वियत्। पक्षे "जॄस्तम्भु"(पाoसूo3-1-78)इत्यङ्। "श्वयतेरः"(पाoसूo7-4-78)अश्वत्। सिचि वृद्धेः प्रतिषेधे गुणः। अश्वयीत्। कर्तरीत्येव, अधिषातांगावौ वत्सेन। कर्मणि द्विवचनम्। "स्थाघ्वोरिच्च'(पाoसूo1-2-27)इति कित्त्वेत्वे।

 (पाoसूo3-1-50)

 गुपेश्छन्दसि(पाoसूo3-1-50)॥ गुपेः परस्य च्लेश्चङ् वा स्यात् छन्दसि। आयप्रत्ययाभावस्थल एवेदम्, सूत्रे केवलस्योच्चार णात्। इमान्नो मित्रावरुणौ गृहानजूगुपतं युवम्। गुपू रक्षणे(भ्वाoपo395)लुङ् थसस्तम्। "तुजादीनां दीर्घोऽभ्यासस्य"(पाoसूo6-1-7)इति अभ्यासदीर्घ इति हरदत्तः। कल्पसूत्रेषु तु प्रायेण ह्रस्व एव पठ्यते। पक्षे अगौप्तम्, अगोपिष्टम्। ऊदित्वादिडभावे "वदव्रज"(पाoसूo1-2-3)इति वृद्धिः। " झलो झलि"(पाoसूo8-2-26)इति सिचो लोपः। हट्‌पक्षे "निटि"(पाoसूo7-2-4)इति वृद्धिनिषेधः, गुणः। आयप्रत्ययपक्षे-अगोपायिष्टम्। इति चत्वारि छन्दसि। भाषायान्तु चङन्तं वर्जयित्वा त्रीणि रूपाणि।

 (पाoसूo3-1-51)

 नोनयतिध्वयत्येलयत्यर्दयतिभ्यः(पाoसूo3-1-51)॥ एभ्यो ण्यन्तेभ्यः च्लेश्चङ् न स्यात् छन्दसि। "मा त्वायतो जरितुः काममूनयीः"। त्वायतस्त्वामिच्छतो जरितुः स्तोतुः मम काममभिलाषं मा उनयीः ऊनं मा कार्षीरित्यर्थः। \`मा ऊननः' इति भाषायाम्। ऊन परिहाणे(चुoपo356)। चुरादावदन्तः णिच् सिप् चङ् णौ कृतस्याल्लोपस्य स्थानिवद्भावात् "अजादेर्द्वितीयस्य"(पाoसूo6-1-2)इति नशब्दस्य द्विर्वचनम्। अग्लोपित्वान्न सन्वद्भावदीर्घोपदाह्रस्वत्वानि। इह वृत्तिपदमञ्जर्योः प्रायेण औनिनत् इति पाठः। तत्र अभ्यासे इकारः प्रामादिकः। इदञ्च "द्विर्वचनेऽचि"(पाoसूo1-1-51)इति सूत्रे स्फुटीकृतमस्माभिः। "मा त्वाग्निर्ध्वनयीद् धूमगन्धिः"। ध्वन शब्दे(चुoपo357)चुरादिरदन्तः। घटादिर्नान्तश्च। भाषायां तु अग्लोपित्वान्न सन्वत्। अदध्वनत्। घटादेस्तु अनग्लोपित्वात् अदिध्वनत्। ऐलयीत्। ऐलिलत् इति भाषायाम्। इल प्रेरणे(चुoपo127)चुरादिः। आर्दयीत्। आर्दिदत् इति भाषायाम्। अर्द गतौ याचने च(भ्वाoपo127)अर्द हिंसायाम्(चुoउo296)हेतुमण्ण्यन्तौ। इह सूत्रे \`छन्दसि' इत्यस्यानुवृत्तिर्वृत्त्यादिमहाग्रन्थसंमता। तथा च भट्टिः-

 अजिग्रहत्तं जनको धनुस्तद्येनार्दिदद्दैत्यपुरं पिनाकी। इति।

 प्रक्रियाकौमुद्यां तु द्वयमपि लोके इत्युक्तम्। छन्दसीति नानुवर्त्तते, विभाषेति चानुवर्तत इति तदाशयः। इदञ्चाशुद्धम्, सूत्रे नञो वैयर्थ्यापत्तेः सकलमहाग्रन्थविरोदाच्चेत्यास्तान्तावत्।

 (पाoसूo3-1-52)

 अस्यतिवक्तिख्यातिभ्योऽङ्(पाoसूo3-1-52)॥ असु क्षेपणे(दिoपo3); वच परिभाषणे,(अoपo52)ब्रूञो (अoउo34)वचिश्चः ख्या प्रकथने(अoपo50), चक्षिङः(अoआo7)आदेशश्चेति प्राञ्चः। वस्तुतस्तु सार्वदातुकमात्रविषयः ख्यातिः। इह त्वादेशस्यैव ग्रहणम्। एभ्यश्चलेरङ् स्यात् कर्तृवाचिनि लुङि परे। अस्यतेः पुषादिपाठादेव अङि सिद्धे पुनर्ग्रहणमात्मनेपदार्थम्। पर्यास्थत, पर्यास्थेताम्, पर्यास्थन्त। "उपसर्गादस्यत्युह्योर्वावचनम्"(काoवाo)इत्यात्मनेपदम्। अङ्। अस्यतेस्थुक्। कर्मकर्तरि तु प्रत्यये परत्वाच्चिण्, अन्यत्र अङ्। पर्यासि, पर्यस्थेताम्, पर्यास्थन्त। अवोचत्, अवोचताम्, अवोचन्। "वच उम्"(पाoसूo7-4-20)। अख्यत्, अख्यताम्, अख्यन् 'आतो लोपः'(पाoसूo6-4-64)कर्त्तरीति किम्? कर्मणि मा भूत् चिण्सिचावेव यथा स्याताम्। निरासि, निरासिषाताम्।

 (पाoसूo3-1-53)

 लिपिसिचिह्‌वश्च(पाoसूo3-1-53)॥ एभ्यश्चलेरङ् स्यात्। लिप उपदेहे(तुoउo153)अलिपत्। षिच क्षरणे(तुoउo154)। असिचत्। व्हेञ् स्पर्द्धायां शब्दे च(भ्वाoउo1-33)। अव्हत्। "अस्यतिवक्तिख्यातिलिपिसिचिव्ह" इति तु नोक्तम्, एकसूत्रत्वे हि अस्यत्यादीनामपि उत्तरसूत्रे अनुवृत्तौ विकल्पः स्यात्।

 (पाoसूo3-1-54)

 आत्मनेपदेष्वन्यतरस्याम्(पाoसूo3-1-54)॥ पूर्वेम नित्ये प्राप्ते विभाषेयम्। अलिपत, अलिप्त। असिचत, असिक्त। अङभवे सिच्। "झलो झलि"(पाoसूo8-2-26)इति सलोपः। "लिङ्‌सिचौ"(पाoसूo3-7-53)इति कित्त्वाद् गुणाभावः। अव्हत, अव्हास्त।

 (पाoसूo3-1-55)

 पुषादिद्युताद्य्‌लृदितः परस्मैपदेषु(पाoसूo3-1-55)॥ श्यन्विकरणपुषादेर्द्युतादेर्लृदितश्च परस्य च्लेरङादेशः स्यात्परस्मैपदेषु। पुष पुष्टौ, शुप शोषणे,(दिoपo76,77)इत्येवमादिरादिवादिगणसमाप्तेः पुषादिः। यत्तु मध्ये \`ष्णिह प्रीतौ'(दिoपाo94)वृत् इति वृत्करणं तद्रधादिसमाप्त्यर्थम्। "अस्यतिवक्ति"(पाoसूo3-1-52)इति सूत्रे "अस्यतिग्रहणमात्मनेपदार्थं पुषादित्वात्" इति वार्तिककारवचनं चात्र प्रमाणम्। अपुषत्। अशुषत्। यस्तु भूवादिः पुष पुष्टौ, श्रिषु श्लिषु प्रुषु प्लुषु दाहे(भ्वाoपo71,-75)इत्येवमादिः, सोऽत्र न गृंह्यते, द्युतादीनां पृथक्करणाज्ज्ञापकात्। ते हि तत्र पुषेरुत्तरत्र पठ्यन्ते। योऽपि पुष पुष्टौ, मुष स्तेये(क्र्याoपo57,58)इति क्र्यादिषु पठितः, सोऽप्यत्र न गृह्यते। तत्र हि चत्वार एव धातवः यदि च ते जिघृक्षिताः स्युर्लृदित एव ते क्रियेरन्। यत्तु स्वरितेत्त्वादेरपि तेनैव सिद्धत्वादिति हरदत्तेनोक्तम्, तत्र तेषां निरनुबन्धकत्वात् ग्रहेः स्वरितेत्त्वेऽप्यादिशब्दार्थालाभात्। अङ आदिशब्दार्थत्वे तु अपिशब्दार्थालाभादिति दिक्।

 अथ सिद्धान्तेऽपि पुषादयो द्युतादयश्च लृदित एव कुतो न पठिता इति चेत्? न, प्रत्येकं लृकारपाठे विपरीतगौरवापत्तेः। न चानुबन्धान्तरेण लृकारो निमातुं शक्यः, तत्तत्कार्यानिर्वाहप्रसङ्गात्। आदितामीदितामुदितामूहिताञ्च तत्र सत्त्वात्। तद्यथा-पुषादिषु ञिष्विदा गात्रप्रक्षरणे(दिoपo82), मदी हर्षे(दिoपo12)। शमु उपशमे,(दिoपo95)षिधू संराद्धौ(दिoपo86)इति पठ्यन्ते। द्युतादिष्वपि श्विता वर्णे; ञिमिदा स्नेहने, ञिष्विदाम्नेहनमोचनयोः(भ्वाoआo343,-345),स्रंसुध्वंसु अवस्रंसने(भ्वाoआo355,356), स्यन्दू प्रस्रवणे, कृपू सामर्थ्ये(भ्वाoआo762,763)इति पठ्यन्ते। अद्युतत्। अश्वितत्। "द्युद्‌भ्यो लुङि"(पाoसूo1-3-91)इति पाक्षिकं परस्मैपदम्। गम्लृ(भ्वाoपo1--7)अगमत्। परम्मैपदेष्विति किम्? अद्योतिष्ट। इह "नन्दिग्रहिपचादिभ्यः"(पाoसूo3-1-134)इतिवत् पुषद्युतादीत्येक एवादिशब्दः पठितुं युक्तः। तथा तु न कृतमित्येव।

 (पाoसूo3-1-56)

 सर्तिशास्त्यर्तिभ्यश्च(पाoसूo3-1-56)॥ एभ्यश्च्लेरङ् स्यात्। शासु अनुशिष्टौ(अoपo65)अस्यैव ग्रहणम्, सर्त्यर्तिभ्यां परस्मैपदिभ्यां साहचर्यात्। न तु \`आङः शासु इच्छायाम्'(अoआo12)इत्यात्मनेपदिन इह ग्रहणम्। अर्तिसर्त्योरपि "ऋ सृगतौ"(जुoपo16,17)इति जौहोत्यादिकयोरेवेह ग्रहणम्, अविद्यमानशापा शासिना साहचर्यात्। तेन भौवादिकयोः सिजेव। चकारेण \`परस्मैपदेषु' इत्यनुकृष्यते। तच्चो त्तरार्थं न त्विहान्वेति, पृथग्योगकरणसामर्थ्यात्। अन्यथा हि "पुषादि द्युताद्य्लृदित्सर्तिशास्त्यर्तिभ्यः" इत्येव पठेत्। एवं हि पृथग्विभक्तिनिर्द्देशश्चकारश्च न कर्त्तव्यो भवति। अथवा मण्डूकप्लुत्या उत्तरत्रैव परस्मैपदग्रहणं सम्भन्‌त्स्यते। यद्वा \`इहानुकृष्टं सत् परस्मैपदे दृष्टो यः शासि' इति व्याख्येयम्। "शास इदङ्‌हलोः"(पाoसूo6-4-34)इति सूत्रे कैयटग्रन्थोऽप्येवं नेयः। सर्ति-असरत्। \`ऋदृशोऽङि"(पाoसूo7-4-16)इति गुणः। अशिषत्। "शास इदङ्‌हलोः"(पाoसूo6-4-34)"शासिवसि"(पाoसूo8-3-)इति षत्वम्। आरत्। समन्यवो यत्समरन्त सेनाः। "समो गम्यृच्छिभ्याम्'(पाoसूo1-3-29)इत्यत्र "अर्त्तिश्रुदृशिभ्यश्च"(काoवाo)इति वार्त्तिकेनात्मनेपदम्। "बहुलं छन्दस्यमाङ्योगेऽपि"(पाoसूo6-4-75)इत्यडभावः।

 समारन्त ममाभीष्टाः सङ्कल्पास्त्वय्युपागते।

 इति भट्टिः। यत्तु 'समो गम्यृच्छि'(पाoसूo1-3-29)इत्यत्र भाष्ये सिजुदाहरणं तद्भौवादिकस्येति तत्रैवावोचाम्।

 (पाoसूo3-1-57)

 इरितो वा(पाoसूo3-1-57)॥ इरितो धातोश्च्‌लेरङ् वा स्यात् परस्मैपदेषु। अभिदत्। अभैत्सीत्। परस्मैपदेषु किम्? अभित्त। स्वरितेत्त्वात्तङ्।

 (पाoसूo3-1-58)


जॄस्तम्भुम्रुचुम्लुचुग्रुचुग्लुचुग्लुञ्चुश्विभ्यश्च(पाoसूo3-1-58)॥ एभ्यश्च्लेरङ् वा। अजरत्, अजारीत्। स्तम्भुः सौत्रो धातुः। अस्तभत्, अस्तम्भीत्। म्रुचु म्रुचु गतौ(भ्वाoपo195,196)अम्रुचत्-अम्रोचीत्। अम्लुचत् अम्लोचीत्। ग्रुचु ग्लुचु, स्तेयकरणे(भ्वाoपo197,198)। अग्रुचत्, अग्रोचीत्। ग्लुञ्चु षस्ज गतौ(भ्वाoपo201,202)। अग्लुचत्, अग्लुञ्चीत्। अश्वत्, अश्वयीत्। अशिश्वियत्। 'विभाषा धेट्‌श्व्योः"(पाoसूo3-141)इत्यत्र व्युत्पादितमेतत्। ग्लुचुग्लुञ्चोरेकतरोपादानेनापि रूपत्रयं यद्यपि सिद्ध्यति, तथापि ग्लुञ्चावुपात्ते \`अग्लुचत्' \`अग्लुचीत्' इति द्वयम्। ग्लुचेस्तु सिचि अग्लोचीत्। तथा ग्लुचावुपात्ते तस्याग्लुचत्, अग्लोचीत्। ग्लुञ्चेस्त्वग्लुञ्चीदिति। तथापि अर्थबेदात्सूत्रकृता उभावुपात्तौ। भाष्यकृता तु धातूनामनेकार्थत्वेनेष्टसिद्धिमाश्रित्य अन्यतरो न कर्त्तव्य इत्युक्तम्। एतेन द्वयोरुपादानसामर्थ्यात् ग्लुञ्चेरनुनासिकलोपो न भवतीति जयादित्योपन्यस्तङ्केषां चिन्मतं परास्तम्, भाष्यविरुद्धत्वात्।

 (पाoसूo3-1-59)

 कृमृदृरिहिभ्यश्छन्दसि(पाoसूo3-1-59)॥ एभ्यश्चलेरङ् वा स्याच्छन्दसि। अकरत्। अमरत्। व्यत्ययेनेह परस्मैपदम्। अदरत्। यत्सानोः सानुमारुहत्। यत्तु ऋग्भाष्ये इमामृचं व्याचक्षाणैरुक्तम्-रुहे र्लङि तिपि शपि "संज्ञापूर्वको विधिरनित्यः"(पoभाo25)इति लघू पधगुणो न भवतीति, तत्प्रौढिवादमात्रमित्यवधेयम्। लोके तु-अकार्षीत्। अमृत। अदारीत्। अरुक्षत्।

 (पाoसूo3-1-60)

 चिण्ते पदः(पाoसूo3-1-60)॥ पद गतौ(दिoआo60)अस्मात् च्लेश्चिण् स्यात् तशब्दे परे। आत्मनेपदैकवचनमेवात्र गृह्यते न तु "तस्थस्थमिपाम्"(पाoसूo3-4-11)इति विहितः, धातोरात्मनेपदित्वेन तस्येहासम्भवात्। वेति निवृत्तम्, उत्तरत्र अन्यतरस्यांग्रहणात्। उदपादि सस्यम्। समपादि भैक्षम्। त इति किम्? उदपत्साताम्। उदपत्सत।

 (पाoसूo3-1-61)

 दीपजनबुधपूरितायिप्यायिभ्योऽन्यतरस्याम्(पाoसूo3-1-61)॥ एभ्यश्च्लेश्चिण् वा स्यात्ते परे। अदीपि, अदीपिष्ट। अजनि, अजनिष्ट। अबोधि, अबुद्ध। अपूरि, अपूरिष्ट। अतायि, अतायिष्ट। अप्यायि, अप्यायिष्टा॥ जनी प्रादुर्भावे(दिoआ43), बुध अवगमने इत्यनयोर्दिवाद्योरिह ग्रहणम्। यत्तु जन जनने(दिoआo66)भ्वादिः, बुध बोधने(भ्वाoपo883)बुधिर् बोधने(भ्वाoउo100)भ्वादी, तेषां नेह ग्रहणं नित्यात्मनेपदिभ्यां दिवादिभ्याञ्च दीपिपूरिभ्यां साहर्चेयण तादृशयोरेव जनिबुध्योर्ग्रहणात्। यत्तु अकर्मकसाहचर्यादकर्मकयोरेवेति माधवेनोक्तम्। तच्चिन्त्यम्, "क्रमादमुं नारद इत्वबोधि सः" अबोधितज्जागरदुःखाक्षिणी" इत्यादिप्रयोगविरोधात्। अयञ्च विकल्पः कर्तर्येव। भावकर्मणोस्तु नित्यञ्चिण्, परत्वात्, इह कर्तरीत्यनुवृत्तेर्वा।

 (पाoसूo3-1-62)

 अचः कर्मकर्तरि(पाoसूo3-1-62)॥ अजन्ताद्धातोश्लोश्चिण् वा। स्यात्कर्मकर्त्तरि तशब्दे परे। प्राप्तविभाषेयम्। अकृत मा कटः स्वयमेव। अलावि अलिविष्ट वा केदारः स्ययमेव। अच इति किम्? अभेदि काष्ठं स्वयमेव। कर्मकर्तरीति किम्? अकारि कटो देवदत्तेन।

 (पाoसूo3-1-63)

 दुहश्च(पाoसूo3-1-63)॥ दुहश्च्लेश्चिण् वा स्यात्कर्मकर्त्तरि तशब्दे परे। अदोहि अदुग्ध वा गौः स्वयमेव। चिण भावे, "लुग्वा दुह"(पाoसूo7-3-73)इति क्सस्य वा लुक्। पक्षे अधुक्षत। कर्मकर्तरीति किम्? शुद्धकर्मणि चिणेव यथा स्यात्। अदोहि गौर्गौपालकेन। अप्राप्तविभाषेयम्, "न दुहस्नुनमां यक्‌चिणौ"(पाoसूo3-1-81)इति चिणः प्रतिषेधात्। तत्र दुहिग्रहणं यक्‌प्रतिषेदार्थम्। चिण्‌ग्रहणन्तु स्नुनमर्थम्॥

 (पाoसूo3-1-64)

 न रुधः(पाoसूo3-1-64)॥ रुधश्चलेः कर्मकर्त्तरि चिण् न। अरुद्ध गौः स्वयमेव। शुद्धे कर्मणि तु-अरोधि गौर्गौपालकेन। रुधिर् आवरणे(रुoउo1)इत्यस्यैवात्र ग्रहणं न तु अनो रुध कामे इत्यस्य, कर्तृस्थभावकत्वेन कर्मकर्तुरभावात्।

 (पाoसुo3-1-65)

 तपोऽनुतापे च(पाoसूद3-1-65)॥ च्लेश्चिण् न स्यात् कर्मकर्त्तरि अनुतापे च। अनुतापः पश्चात्तापः, तस्य ग्रहणमकर्मकर्त्रर्थम्। तत्र हि भावकर्मणोरपि प्रतिषेधो भवति। "कर्मवत्कर्म"(पाoसूo3-1-87)इति कर्मवद्भावातिदेशस्थलेऽपि-अतप्त तपस्तापसः, तप आर्जिजदित्यर्थः। अत्र "तपस्तपःकर्मकस्यैव"(पाoसूo3-1-88)इति कर्मवद्भावातिदेशात्प्राप्तिः। अनुतापे-अन्वतप्त पापेन। पूर्वं यत्पापं कर्म कृतं तेन पश्चादभ्याहत इत्यर्थः। शुद्धे कर्मणि लकारः। पापेनेति कर्त्तरि तृतीया। कर्माविवक्षायां शोकार्थे वा तपो भावे लकारः। हेतौ तृतीया। यदा तु अभ्याहननार्थस्य तपेः कर्मस्थभावकस्य कर्मकर्त्ता विवक्ष्यते तदा 'कर्मवत्कर्मणा'(पाoसूo3-1-87)इत्यतिदेशादात्मनेपदम्। तदापि हेतौ तृतीया।

 (पाoसूo3-1-66)

 चिण् भावकर्मणोः(पाoसूo3-1-66)॥ धातोच्लेश्चिण् स्यात् भावकर्मवाचिनि तशब्दे। अशापि भवता। अकारि कटस्त्वया। चिण्ग्रहणं स्पष्टार्थम्, 'चिण् ते पदः"(पाoसूo3-1-60)इत्यतस्ते इत्यस्येव चिण्‌ग्रहणस्याप्यनुवृत्तेः। यत्तु "दीपजन"(पाoसूo3-1-60)इत्यत्र अन्यतरस्यांग्रहणं, तत् "न रुधः"(पाoसूo3-1-64)इत्यत्रैव निवृत्तम्। अन्यथा नञो वैयर्थ्यापत्तेः। न च प्रतिषेध एव इहानुवर्त्तेतेति वाच्यम्, तस्य प्राप्तिपूर्वकत्वात्, भावकर्मणोश्च केनापि चिणः प्राप्तेरभावात्। न च "श्लिषः" इति विभक्तेन योगेन विधीयमानः क्सः पुषाद्यङमिव इमं चिणमपि बाधेत, अतोऽत्र चिणेव यथा स्यात् क्सो मा भूदित्येतदर्थं पुनश्चिण्ग्रहणमिति प्रकृतसूत्रे भाष्यारूढं प्रयोजनमस्त्येवेति वाच्यम्, तस्यापि पाक्षिकत्वात्। समुदायापेक्षायां ह्येतदुक्तम्। अवयवापेक्षायां पुरस्तादपवादन्यायेन श्लिषेः क्सोऽङमेव बाधते न तु चिणमिति प्रागेवोक्तम्।

 (पाoसूo3-1-67)

 सार्वधातु के यक्(पाoसूo3-1-67)॥ भावकर्मवाचिति सार्वधातुके परे धातोर्यक् स्यात्। आस्यतो शय्यते त्वया। "अयङ् यि ङ्किति"(पाoसूo7-4-22)इति शीङोऽयादेशः। क्रियते कटः।

 इह कर्मणि यक् भवतीत्यस्यावकाशः शुद्धं कर्म-पच्यते ओदनः। कर्तरि शपोऽवकाशः शुद्धं कर्ता। कर्मकर्तर्युभयप्रसङ्गे-यग्‌विधाने कर्मकर्तर्युपसंख्यानम् तर्हि कर्तव्यम्। न कर्तव्यम्। कार्यातिदेशात्सिद्धम्। कर्मवत्कर्तरीत्यनेनैव हि यगात्मनेपदादीनि विधीयन्ते इति यगेव परः। शास्त्रातिदेशपक्षेऽपि "न दुहस्नुनमां यक्‌चिणौ"(पाoसूo3-1-89)इति ज्ञापकात् कर्मकर्तरि यगेव भविष्यति।

 अत्रेदमवधेयम्, भावकर्मकर्त्तारो लकारार्थाः। "लः कर्मणि च भावे चाकर्मकेभ्यः"(पाoसूo3-4-69)इति सूत्रात्। तत्र हि चकारेण \`कर्तरि' इत्यनुकृष्यते। तच्च वाच्यार्थसमर्पकमिति पूर्वसूत्रे स्थितम्। उत्तरत्रापि "तयोरेव कृत्य"(पाoसूo3-4-70)इत्यत्र तथैवेति सन्दंशात्प्रायपाठाच्च मध्येऽपि वाच्यसमर्पकतैवोचिता प्रधानभूतधात्वर्थाश्रयः कर्ता,फलाश्रयश्च कर्म, फलव्यापारयोश्च धातुनैवोपात्तत्वात्। आश्रयमात्रं लकारार्थः, अनन्यलभ्यस्यैव शब्दार्थत्वात्। ततश्च तिङामपि सएवार्थः, तेषां लादेशत्वात् स्थान्यर्थाभिधानसमर्थस्यैव चादेशत्वात्। विकरणतां द्योतयन्ति, यक्‌चिणौ तु फले। ननु विपरीतमेवास्तु, 'कर्तरि शप्"(पाoसूo3-1-68)इत्यादेरव्यनुशासनस्य स्वरसेन शबादय एव वाचकाः, लकारास्तु द्योतका इतीति चेत्? न, आशीलिर्ङि लिटि च अदादिजुहोत्यादिषु च शबाद्यभावेऽपि तत्प्रतीतेः। यद्यपि-

 क्वचित्तिङामभावेऽपि प्रतीयन्ते त्रयोऽप्यमी।

 अशाम्यकारिगच्छेति चिण्‌शप्‌सन्निधिमात्रतः॥

 अदोगबिभरित्यादौ घातुमात्रेऽपि कर्तृधीः।

 तथाप्यासत इत्यादौ धात्वभावेऽपि कर्तृधीः॥

 तथापि तत्र परमते लुप्तस्मृतं बोधकम्। अस्माकन्तु यः शिष्यते स लुप्यमानार्थाभिधायीत्युक्ताभ्युपगमात् सर्वं सुस्थम्। तत्र कर्तृकर्मणी वदन् तिङ् तन्निष्ठां सङ्ख्यामपि प्रतिपादयतीति कर्तृकर्मणोर्द्वित्वे बहुत्वे च द्विवचनबहुवचने भवतः। भावे लस्तु असत्त्वावस्थापन्नां धात्वर्थभूतां क्रियामेव अभिधत्ते द्योतयति वेति तत्र प्रथमपुरुषैकवचनमेव भवति, न मध्यमोत्तमौ, युष्मदस्मत्सामानाधिकरण्याभावात्। नापि द्विवचनबहुवचने, द्वित्वबहुत्वयोरप्रतीतेः। एकवचनन्तु उत्सर्गः करिष्यत इति भाष्याद्भवति। अत्र बहुवचनेत्यप्युत्सर्गः, \`उष्ट्रासिका आस्यन्ते' \`हतशायिकाः शय्यन्ते' इत्यत्र भाष्ये तदभ्युपगमात्। उष्ट्राणां हि आसिकाः स्वरूपत एव विलक्षणाः, हताश्च नानाप्रकारं शेरते उत्ताना अवताना विकीरणमकेशा विस्रस्तवस्त्रा इत्यादि। तत्साम्यादाख्यातवाच्यस्यापि भावस्य स्वरूपगतभेदावभासाद्वहुवचनं भवत्येव। इवशब्दप्रयोगमन्तरेणापि इवार्थावगतिर्भवति, परत्र परशब्दः प्रयुक्त इति न्यायात्। तदयमर्थः-\`यादृशानि हतानामनेकप्रकाराणि शयनानि तादृशानि देवदत्तादिभिः क्रियन्ते' इति। एवञ्चेह \`आसिकाः' \`शायिकाः' इति द्वितीयाबहुवचनान्तं, क्रियाविशेषणत्वेन कर्मत्वात्। न चैवं क्लीबत्वमेकवचनं च स्यादिति वाच्यम्, "स्त्रियां क्तिन्"(पाoसूo3-3-94)इत्यधिकारात् स्त्रीत्वावधारणेन "सामान्ये नपुंसकम्"(काoवाo)इत्यस्याप्रवृत्तेः, बहुत्वावधारणेन च एकवचनाप्रवृत्तेरिति दिक्।

 के चित्तु \`कर्मण्ययं लकारः' इति मन्वाना आसिकाशायिकाशब्दौ प्रथमान्तावित्याहुः। तथाहि, आसिकाशायिकयोर्भावतया कालभावाध्वगन्तव्य इति कर्मत्वे \`गोदोहः सुप्यते' इतिवत् कर्मणि लः। उष्ट्रासिकाहतशायिकयोश्च आख्यातप्रकृत्युपस्थिते आसनशयने प्रति परिच्छेदकत्वेनान्वयः, गोदोहस्येव स्वापे। परिच्छेदकत्वं च आसिकाशा यिकयोः सादृश्यद्वारकं, गोदोहस्य तु कालोपाधिनेत्यन्यदेतत्। एतच्च विवक्षान्तरे भवत्येवेति कैयटादयः।

 भाष्यकारैस्तु भावेऽपि लविधाने बहुत्वं स्वीकृतमित्युक्तम्। न चेवमाख्यातवाच्यस्य भावस्य असत्त्वावस्थापन्नतेति सिद्धान्तो भज्येतेति वाच्यम्, लिङ्गायोगस्य करणादिकारकायोगस्य चेह असत्त्वावस्थात्वेन विवक्षितत्वात्। अत एव \`पचति भवति, पच्यते भवति, पश्य मृगो धावति' इत्यादौ वाक्यार्थभूतायाः क्रियायाः क्रियान्तरं प्रति कर्तृत्वकर्मत्वाभ्यामन्वयेऽपि न काचित् क्षतिः। न चैतावता घञादिसाम्यं, घञादिवाच्यो हि भावः सलिङ्गो यथायथं सकलकारकान्वितश्चेति वैषम्यस्य स्पष्टत्वात्। अत्र वैषम्ये अनुभवबलकल्प्यः शब्दशक्तिस्वभाव एव नियामकः। तदेतदुक्तम्-"कृदभिहितो भावो द्रव्यवत्प्रकाशते" इति। कृत्स्वपि तुमुनादौ न सत्त्वार्थकत्वम्। एतच्च "अव्ययकृतो भावे" इति वार्त्तिके स्फुटीभविष्यति। अनव्ययकृत्स्वपि \`शयितव्यं भवद्भिः' इत्यादौ एकत्वसंख्याय एवान्वयः, न तु द्वित्वादेरित्यादि यथानुभवं यथाकरञ्च विवेक्तव्यम्।

 (पाoसूo3-1-68)

 कर्त्तरि शप्(पाoसूo3-1-68)॥ कर्तृवाचिनि सार्वधातुके परे धातोः शप् स्यात्। पकारः स्वरार्थः ङित्त्वप्रतिषेधार्थश्च। शकारः सार्वधातुकार्थः 'शप्‌श्यनोः"(पाoसूo7-1-81)इत्यादौ विशेषणार्थश्च। पचति। पठति। कर्तृग्रहणं "कर्मवत्कर्मणा"(पाoसूo3-1-87)इत्यत्रोपयोक्ष्यते। इह तु सार्वधातुके शप् भवतीति सामान्यविधानेऽपि न क्षतिः, भावकर्मणोर्यगादेरपवादत्वात् कर्तर्येव शपः पर्यवसानात्। न च यग्विधौ भावकर्मग्रहणं नानुवर्त्तत इति वाच्यम्, \`पचति' इत्यादौ शबादिमेव निमित्तत्वेनाश्रित्य यकः प्रसङ्गात्।

 (पाoसूo3-1-69)

 दिवादिभ्यः श्यन्(पाoसूo3-1-69)॥ शपोऽपवादः। दीव्यति। सीव्यति। मृग अन्वेषणे(चुoआo368)इति चुरादावदन्तेष्वात्मनेपदी पठ्यते। तस्य-

 पयः पारावारं परमपुरुषोऽयं मृगयते।

 इत्यादि भवति। दिवादिष्वपि पाठात् \`मृग्यति' इति साधुः। \`कण्ड्वादिषु वा मृगशब्दो द्रष्टव्यः' इति हरदत्तादयः।

 (पाoसूo3-1-70)

 वा भ्राशभ्लाशभ्रमुक्रमुक्लमुत्रसित्रुटिलषः(पाoसूo3-1-70)॥ एभ्यः श्यन् वा। टुभ्राशृ टुभ्लाशृ दीप्तौ(भ्वाoपo849,850)। भ्रमु अनवस्थाने(दिoपo99)भ्रमु चलने(भ्वाoपo865)द्वयोरपि ग्रहणम्। क्रमु पादविक्षेपे (भ्वाo474)। क्लमु ग्लानौ(दिoपo1010)। त्रसी उद्वेगे(दिoपाo11)। त्रुटी छेदने(तुoपo95)। लष कान्तौ(भ्वाoउo913)। इहे अनवस्थानार्थो भ्रमिः क्लमित्रसी च दिवादयः। त्रुटिस्तौदादिकः। इतरे भौवादिकाः। अत उभयत्र विभाषेयम्। भ्राश्यते, भ्राशते। भ्लाश्यते, भ्लाशते। भ्राम्यति, भ्रमति। दैवादिकस्य भ्रमेः "शमामष्टानां दीर्घः श्यनि"(पाoसूo7-3-74)इति श्यनि दीर्घः। भौवादिकस्य तु न भवति, अशमादित्वात्। क्राम्यति, क्रामति। "क्रमः परस्मैपदेषु"(पाoसूo7-3-76)इति दीर्घः। अयञ्च \`शति' इत्यनुवृत्तेः शपिश्यनि च भवति। कौमुद्यान्तु \`क्रमो दीर्घः स्याच्छपि' इति व्याख्याय श्यनि ह्रस्व एवोदाहृतः। तदशुद्धमेव। क्लाम्यति, क्लामति। "ष्ठिवुक्लमुचमां शिति"(पाoसूo7-3-75)इति दीर्घः। क्लमेर्दिवादिपाठः पुषादिकार्यार्थः। कौमुद्यान्तु भौवादिकस्य तु \`क्लमति' इत्युक्तं तदपाणिनीयमेव। त्रस्यति, त्रसति। त्रसेर्दिवादिपाठे फलं चिन्त्यमिति हरदत्तः। त्रुट्यति, त्रुटति। लष्यति, लषति।

 (पाoसूo3-1-71)

 यसोऽनुपसर्गात्(पाoसूo3-1-71)॥ अनुपसर्गाद्यसेः श्यन् वा स्यात्। यस्यति, यसति। अनुपसर्गात्किम्? आयस्यति। प्रयस्यति। इह नित्यं श्यन्, यसु प्रयत्ने(दिoपo104)इत्यस्य दैवादिकत्वात्।

 (पाoसूo3-1-72)

 संयसश्च(पाoसूo3-1-72)॥ सम्पूर्वाद्यसेः श्यन्वा। संयस्यति, संयसति। इह "यसः संयसश्च" इत्येव वक्तुं युक्तम्, सोपसर्गाच्चेत् संयस एव न तु प्रयसादेः" इति नियमेनेष्टसिद्धेः।

 (पाoसूo3-1-73)

 स्वादिभ्यः श्नुः(पाoसूo3-1-73)॥ स्पष्टम्। सुनोति। षिञ् बन्धने(स्वाoउo2,क्र्यांoउo5)इत्यस्य स्वादौ क्र्यादौ च पाठात् \`सिनोति, सिनाति' इत्युभयं भवति।

 (पाoसूo3-1-74)

 श्रुवः शृ च(पाoसूo3-1-74)॥ श्रुवः श्नुः प्रत्ययः स्यात्तत्सन्नियोगेन \`श्शृ' इत्ययमादेशश्च। शृणुतः, शृण्वन्ति।

 (पाoसूo3-1-75)

 अक्षोऽन्यतरस्याम्(पाoसूo3-1-75)॥ अक्षू व्याप्तौ(भ्वाoपo655)भौवादिकः। अस्मात् श्नुर्वा स्यात्। अक्ष्णोति, अक्षति।

 (पाoसूo3-1-76)

 तनूकरणे तक्षः(पाoसूo3-1-76)॥ श्नुर्वा स्यात्। काष्ठं तक्ष्णोति, तक्षति वा। तनूकरणे किम्। सन्तक्षति, वाग्भिर्भर्त्सयतीत्यर्थः।

 (पाoसूo3-1-77)

 तुदादिभ्यः शः(पाoसूo3-1-77)॥ तुदति। नुदति। \`तुद्-ति' नुद्-ति' इति स्थिते परत्वात्प्राप्तं गुणं नित्यत्वाच्छो बाधते।

 (पाoसीo3-1-78)

 रुधादिभ्यः श्नम्(पाoसूo3-1-78)॥ एभ्यः श्नम् प्रत्ययः स्यात्। मित्त्वादन्त्यादचः परः। तक्रकौण्डिन्यन्यायेनायं शपं बाधते। शकारः "श्नान्नलोपः"(पाoसूo6-4-23)इति विशेषणार्थः। "नान्नलोपः" इत्युच्यमाने \`यज्ञानां' \`यत्नानाम्' इत्यत्रापि स्यात्। न च "नामि"(पाoसूo6-4-3)इति दीर्घत्वे कृते "नात्" इति व्यपदेशाभावान्न भविष्यतीति वाच्यम्, एकदेशविकृतस्यानन्यत्वेन सत्यपि दीर्घे \`नात्' इति व्यपदेशसम्भवात्। किञ्च परत्वाल्लोपेनैव भाव्यम्। न च ततोऽपि परत्वात् "सुपि च"(पाoसूo7-3-12)इति दीर्घोऽस्त्विति वाच्यम्, "सन्निपात"(पoभाo87)परिभाषया तस्य नाम्यप्रवृत्तेः न चैवं रामाणामित्यादौ "नामि"(पाoसूo6-4-3)इति दीर्घोऽपि न स्यादेवेति वाच्यम्, आरम्भसामर्थ्यान्नामीति दीर्घे कर्तव्ये सन्निपातपरिभाषाया अप्रवृत्तेः। "सुपि च"(पाoसूo7-3-102)इति दीर्घस्तु "रामाभ्याम्" इत्यादौ चरितार्थः सन्निपातपरिभाषां बाधितुं नेष्टे। यत्तु हरदत्तेनोक्तं \`कष्टाय' इति निर्द्देशात्सामान्यपेक्षज्ञापकाद्दीर्घो भविष्यति, एवमपि तस्य पूर्वस्माद्विधौ स्थानिवत्त्वान्नशब्द एवायमिति नलोपः स्यादेवेति। तच्चिन्त्यम्, सामान्यापेक्षेण हि ज्ञापकेन परिभाषायाः क्वाचित्की अप्रवृत्तिरिति लक्ष्यानुरोधात्सिध्यतु नाम, औत्सर्गिकी तत्प्रवृत्तिः किमर्थमिह त्याज्या। \`यत्नानाम्' इत्यादिलक्ष्यसिद्ध्यर्थमेवेति चेत्? सत्यपि दीर्घे लक्ष्यं न सिध्यतीति समनन्तरमेवोक्तत्वात् स्वयमपि लक्ष्यासिद्धेर्वक्ष्यमाणत्वाच्च। किञ्च "पूर्वस्माद्विधौ " इति अतिस्थवीयः, तस्य हि पूर्वस्मान्निमित्तत्वेनाश्रितादित्यर्थः स्थितः। यच्चेहानादिष्टादचः पूर्वं नकारव्यञ्जनमात्रं न तन्निमित्तत्वेनाश्रितम्, यच्च निमित्तं नकाराकारसंघातः नासावनादिष्टादचः पूर्व इति यत्किञ्चिदेतत्। तस्मात्प्रागुक्तविधया एकदेशविकृतस्यानन्यत्वात्प्राप्तिः। दीर्घात्प्रागेववेति विशेषणार्थः शकारः। न चैवमपि \`विश्नानां' \`प्रश्नानाम्' इत्यत्रातिप्रसङ्गः, अनर्थकत्वात्। न च विकरणेऽप्येवमेवेति वाच्यम्, एकदेशिमते तस्य वाचकत्वात्। मुख्यमतेऽपि द्योत्येनार्थेनार्थवत्वात्। अत एव प्रत्ययसंज्ञाया अन्वर्थत्वेऽपि श्नमि तत्प्रवृत्तौ "लशकु"(पाoसूo1-3-8)इति शस्येत्संज्ञा सिध्यति। किञ्च "लक्षणप्रतिपदोक्त"(पoभाo115)परिभाषयाऽपि \`विश्नानाम्' इत्यादौ नातिप्रसङ्गः। तस्मात् "श्नान्नलोपः"(पाoसूo6-4-23)इति विशेषणार्थः श्नमः शकार इति स्थितम्। न चार्धधातुकसंज्ञानिवृत्त्यर्थोऽपि सोऽस्तु, सत्यां हि तस्यां अनक्ति, भनक्ति, अतो लोपः स्यात्। रुणद्धि, भिनत्ति, गुणः स्यात्। हिनस्ति, तृणोढि, इडागमः स्यात्। 'नेड् वशि"(पाoसूo7-2-8)इति तु नेह प्रवर्त्तते, अकृत्त्वादिति चेत्? न, सत्यप्यार्द्धधातुकत्वे क्षत्यभावात्। न च लोपो गुण इड् वेति त्रितयं स्यादित्युक्तमिति चेत्? न, त्रितयस्याप्यागमत्वात्, श्नमः पूर्वभागस्य चानङ्गत्वात्। तथाहि, "यस्मात्प्रत्ययविधिः"(पाoसूo1-4-13)इत्यस्यायमर्थः-प्रत्यये विधीयमाने यत्पञ्चम्या निर्द्दिष्टं धातोः प्रातिपदिकादित्यादि तदादि तस्मिन्परतोऽङ्गमिति। इह तु यत्पञ्चमीनिर्द्दिष्टं रुधादिभ्यो धातुभ्य इति, न तस्मात् प्रत्ययः परः, यस्माच्च पूर्वभागात्प्रत्ययः परः, नासौ तस्मिन्विधीयमाने पञ्चम्या निर्द्दिष्ट इति दिक्।

 रुणद्धि। भिनत्ति।

 (पाoसूo3-1-79)

 तनादिकृञ्भ्य उः(पाoसूo3-1-79)॥ तानादिभ्यः कृञ्श्च उप्रत्ययः स्यात्। तनोति। करोति। कृञ्ग्रहणं भाष्ये प्रत्याख्यातं, तनादित्वादेव सिद्धेः। ननु तनादिकार्यापेक्षनियमार्थं तदस्तु। तेन "तनादिब्यस्तथासोः"(पाoसूo2-4-79)इति वैकल्पिकस्य सिज्लुकोऽप्रवृत्तौ \`अकृत' \`अकृथाः' इत्यत्र द्वैरूप्यं न भवतीति चेत्? मैवम्, सत्यपि लुग्विकल्पे तदभावे "ह्रस्वादङ्गात्"(पाoसूo8-2-27)इति लोपेनेष्टसिद्धेः। न च विकल्पेन नित्यस्य बाधः, विक्लपं प्रति नित्यस्यासिद्धत्वात्। न च तनादिपाठसामर्थ्यादपवादो वचनप्रामाण्यादिति न्यायेनासिद्धत्वबाधनाद्विकल्पेन नित्यस्य बाधः, तनादिपाठस्य विकरणविधौ चरितार्थत्वात्। विकल्पोऽपि \`अतथाः' इत्यादौ चरितार्थः। प्रत्युतक्रियमाणे कृञ्ग्रहणे तनादिषु कृञः पाठस्य अन्यार्थत्वात् "येननाप्राप्ति"(पoभाo59)न्यायेन विकल्पो नित्यविधिं बाधेन। कृञ्ग्रहणन्तु विकरणविधौ तनादिषु पाठश्चरितार्थो मा भूदित्येवमर्थं स्यात्। तस्मात्कृञ्ग्रहणपरित्याग एवोचितः॥

 (पाoसूo3-1-80)

 धिन्विकृण्व्योर च(पाoसूo3-1-80)॥ धिवि प्रणिने(भ्वाoपo594)कृवि हिंसाकरणयोः(भ्वाoपo599)अनयोरकारोऽन्तादेशः स्यादुप्रत्वयश्च। शपोऽपवादः। "अतो लोपः"(पाoसूीo6-4-48)। तस्य स्थानिवद्भावाल्लघूपधगुणो न। धिनोति। कृणोति। नुमनुषक्तयोर्ग्रहणं नुम्‌विधिरुपदेशावस्थायामेव प्रवर्त्तत इति ज्ञापनार्थम्। तेन नुम्‌विधावुपदेशिवद्वचनं प्रत्ययसिद्ध्यर्थमिति वचनं न कर्तव्यं भवति। सिचस्तासेश्चेकार उच्चारणार्थ इति पक्षे नुम्विधौ दातुग्रहणमपि न कर्तव्यं भवति, तज्ज्ञाप्यस्यानेनैव ज्ञापनात्।

 (पाoसूo3-1-81)

 क्र्यादिभ्यः श्रा(पाoसूo3-1-81)॥ स्पष्टम्। क्रीणाति। प्रीणाति। स्तम्भुस्तुम्भुस्कम्भुस्कुम्भुस्कुञ्भ्यःश्नुश्च(पाoसूo3-1-82)॥ आद्याश्चत्वारः सौत्राः। स्कुञ् आप्रवणे(क्र्याoउo6)। एभ्यः श्रा स्यात् श्नुश्च। स्तभ्नाति, स्तभ्नोति। हौ शानच्-स्तभान, स्तभ्नुहि। स्तुभ्नाति, स्तुभ्नोति। स्कभ्नाति, स्कभ्नोति। स्कुभ्नाति, स्कुभ्नोति। स्कुनाति, स्कुनीते। उदित्करणसामर्थ्यात्सौत्राणामपि धातूनां सर्वार्थत्वं, न त्वेतद्विकरणमात्रविषयत्वम्।

 (पाoसूo3-1-82)

 हलः श्नः शानज्झौ(पाoसूo3-1-82)॥ हलः परस्य श्नाप्रत्ययस्य शानच् स्याद्धौ परे। पुषाण। मुषाण। लोट्, सिप्, तस्य हिः।

 (पाoसूo3-1-83)

 "क्र्यादिभ्यः श्ना'(पाoसूo3-1-83)। तस्य शानच्, चित्त्वादन्तोदात्तः। 'सन्निपात"(पoभाo87)परिभाषाया अनित्यत्याद्धेर्लुक्। हलः किम्? क्रीमीहि। हौ किम्? पुष्णाति। \`श्नः' इति स्थानिनिर्द्देश आदेशत्वलाभाय। इतरथा हि प्रत्ययान्तरमेवेदं स्यात्। ननु तथैवास्तु को दोष इति चेत्? न, \`पच' \`पठ'इत्यादावपि शपं बाधित्वा शानच्प्रसङ्गात्। न च "क्र्यादिभियः"(पाoसूo3-1-187)इति अनुवर्त्तत इति वाच्यम्, \`स्तभान' \`स्तुभान' इत्यादिचतुर्णामसिद्ध्यापत्तेः। न च स्तम्भ्वादयोऽप्यनुवर्तयितुं शक्याः, बिशेषविहितेन शानचा श्न इव श्नोरपि बाधे \`स्तभ्नुहि' इत्यादेरसिद्धिप्रसङ्गात्। न च \`श्नुश्च' इत्यप्यनुवर्त्त्यम्, क्र्यादेरपि श्नुप्रसङ्गात्। न च स्तम्‌भ्वादिभ्य एव श्नुः, शानच् तु तेभ्यः क्र्यादिभ्यश्चेत्यत्र प्रमाणमस्ति। तस्माद्यथान्यासमेवास्तु। शानचः शित्करणे प्रयोजनं चिन्त्यम्, स्थानिवद्भावेनैव सिद्धेरिति हरदत्तः।

 अत्रेयं चिन्ता, अनुबन्धकार्येऽपि क्वचिदनल्‌विधाविति निषेधः प्रवर्त्तत इति ज्ञापनार्थमिदम्। तेन वार्त्तिकमते \`ब्रूतात्' इत्यत्र ईण्न। भाष्यमते तु \`भविषीष्ट' इत्यत्र ङित्त्वं नित्यं न भवति। एतच्च "ङ्किति च"(पाoसूo1-1-5)इति सूत्रे स्फुटीकृतमस्माभिः।

 (पाoसूo3-1-84)

 छन्दसि शायजपि(पाoसूo3-1-84)॥ अपिशब्दाच्छानच् हौ अहौ च। गृभाय जिव्हया मधु। बधान देवसवितः। "हृग्रहोर्भश्छन्दसि'(काoवाo)इति गृह्णातेर्हकारस्य भकारः। "अनिदिताम्"(पाoसूo6-4-24)इति वध्नातेर्नलोपः। यो अस्कभायदुत्तरम्। अस्कभ्नादित्यर्थः।

 (पाoसूo3-1-85)

 व्यत्ययो बहुलम्(पाoसूo3-1-85)॥ विकरणाः प्रक्रान्ताः, तेषां छन्दसि बहुलं व्यत्ययः स्यात्। व्यतिगमनं व्यत्ययः। व्यतिपूर्वादिणो(अoपo35)भावे एरच्। क्वचिदन्योन्यविषयावगाहनम्। क्वण्डानि भेदति। \`भिनत्ति' इति प्राप्ते। न ह्यस्या अपरञ्चन जरसा मरते पतिः। \`म्रियते'इति प्राप्ते।

 जीवचामरवासाधो व्याधमाजीवमामरः।

 इत्यपि पुराणादौ छान्दसर्दशनात्समाधेयम्। इन्द्रो वस्तेन नेषतु। नयतेर्लोटि तिपि शप्सिपौ द्वौ विकरणौ। इन्द्रेण युजा तरुषेम वृत्रम्। \`तरेम' इत्यर्थ-। तरतेर्विध्यादौ लिङ्, मस्, उः, सिप्, शप्, इति त्रयो विकरणाः। धातोर्गुणः। तरुष् मस् इति स्थिते "नित्यङ्ङितः"(पाoसूo3-4-11)इति सलोपः। यासुट्। "अतो येयः"(पाoसू7-2-80)। यलोपः। "आद् गुणः"(पाoसूo6-1-87)। बहुलग्रहणं सर्वविधिव्यभिचारार्थम्। तथा च भाष्यम्-

 सुप्तिङुपग्रहलिङ्गनराणां कालहलच्स्वरकर्तृयङां च।

 व्यत्ययमिच्छाति शास्त्रकृदेषां सोऽपि च सिद्धति बाहुलकेन॥

 सुपां व्यत्ययः-युक्तामातासीद् धुरि दक्षिणायाः। दक्षिणस्याम् इति प्राप्ते। तिङां-चषालं ये अश्वयूपाय तक्षति। \`तक्षन्ति' इति प्राप्ते। लादेशव्यङ्ग्यः क्रियासाधनविशेषरूपः स्वार्थपरार्थत्वादिश्चोपग्रहशब्दस्य वाच्यः। यथोक्तम्-

 य आत्मनेपदाद्भेदः क्वचिदर्थस्य गम्यते।

 अन्यतश्चापि लादेशान् मन्यन्ते तमुपग्रहम्॥ इति।

 आत्मनेपदादिति लादेशादिति च हेतौ पञच्मी। इह तु तत्प्रतीतिनिमित्ते परस्मैपदे आत्मनेपदे च उपग्रहशब्दो लक्षणया वर्तते। ब्रह्मचारिणमिच्छते। \`इच्छति' इति प्राप्ते। प्रतीपमन्य ऊर्मिर्युध्यति। \`युध्यते' इति प्राप्ते। मधोस्तृप्ता इवासते। मधुन इति प्राप्ते। भाषायान्तु यद्यप्यर्द्धर्चादित्वादुभलिङ्गो मधुशब्दोऽस्ति तथापि अर्थविशेष एव। तथा--

 मकरन्दस्य मद्यस्य माक्षिकस्यापि वाचकः।

 अर्द्धर्चादिगणे पाठात् पुन्नपुंसकयोर्मधुः॥

 इति शाश्वतकेशात्। अमृते तु नपुंसक एव। अत एव व्यत्ययोदाहरणं दत्तम्। माघस्तु--

 सरसमकरन्दनिर्भरासु प्रसवविभूतिषु विरुधां विरक्तः।

 ध्रुवममृतपनामवाञ्छयासामधरमधुं मधुपस्तवाजिहीते॥

 इत्यत्रामृतवाचकमधुशब्दं पुल्लिङ्गं प्रयुञ्जानश्चिन्त्यः, शाश्वतकोशात्। नरः पुरुषः। अधासवीरैर्दशभिर्वियूयाः। \`वियूयात्' इति प्राप्ते। यु मिश्रणे(अoपo23)विपूर्वः आशिषि लिङ्। कालवाची प्रत्ययः कालः। श्वोऽग्नीनाधास्यमानेन। लुटो विषये लृट्। हल्-त्रिष्टुभौजः शुफितमुग्रवीरम्। शुभ शुम्भ शोभार्थे(तुoपo41,42)भकारस्य फकारः आश्वलायनसूत्रे। तैत्तिरीये भकार एव पठ्यत इति हरदत्तः। वस्तुतस्तु आश्वलायनसूत्रेऽपि भकार एव पठ्यते। हल्व्यत्ययोदाहरणन्तु सुहितमिति प्राप्त इति भाष्यानुरोधेन स्पष्टम्। अच्-उपगायन्तु मां पत्नयो गर्भिण्यः। दीर्घस्य ह्रस्वः स्वरव्यत्ययः "परादिश्छन्दसि बहुलम्"(पाoसूo6-21-99)इत्यत्र वक्ष्यते। कर्तृशब्दः कारकमात्रस्योपलक्षणं तद्वाचिनीनां विभक्तीनां व्यत्यय इति हरदत्तः। एवन्तु सुप्तिङ् इत्येव गतार्थता स्यात्, तस्मात्कारकवाचिनां कृत्तिद्धितादीनामपि व्यत्यय उदाहार्यः। तथा च "कर्मण्यण्"(पाoसूo3-2-1)सूत्रे भाष्यम्अत्रादायेति च कृतां व्यत्ययश्छन्दसीति। तच्च तत्रैवस्फुटीकरिष्यामः। यङिति प्रत्याहारः यको यशब्दादारश्य "लिङ्याशिष्यङ्"(पाoसूo3-1-86)इति ङकारेण। तेषां व्यत्ययः प्रागेवोदाहृतः। एवं सुप्तिङ्प्रभृतीनां व्यत्ययं शास्त्रकृत्पाणिनिरिच्छति। स च बाहुलकेन सिष्यति। बहूनर्थान् लात्यादत्त इति बहुलं तस्य भावो बाहुलकम्। मनोज्ञादित्वाद् वुञ्।

 (पाoसूo3-1-86)

 लिङ्याशिष्यङ्(पाoसूo3-1-86)॥ छन्दसि धातोरङ् प्रत्ययः स्यात् आशिषि लिङि परे। स्थागागमवचिविदिशकिरुहिष्वेवायमङ् प्रायेम दृश्यते। उपस्थेयं वृषभन्तुग्रियाणाम्। उपपूर्वात्तिष्ठतेराशिषि लिङ् मिपोऽम्, यासुट्, "छन्दस्युभयथा"(पाoसूo6-4-86)इति सार्वधातुकसंज्ञाया अपि सत्त्वात् "लिङ सलोपोऽनन्त्यस्य"(पाoसूo7-2-71)इति सलोपः। अङि "आतो लोपः"(पाoसूo6-4-64)"अतो येयः"(कoसूo7-2-80)। सत्यमुपगेयम्। गमेम जानतो गृहान्। मन्त्रं वोचेमाग्नये। "वच उम्"(पाoसूo7-4-20)विदेयमेनां मनसि प्रविष्टाम्। व्रतं चरिष्यामि तच्छकेयम्। अस्रवन्तीमारुहेमास्वस्तये।

 दृशेरग् वक्तव्यः(काoवाo)। पितरञ्च दृशेयं मातरञ्च। अङि तु सति "ऋदृशोऽङि"(पाoसूo7-4-16)इति गुमः स्यात्। अथ कथं \`उपस्थेयाम् शरणं बृहन्त' इति? स्थेमेति हि प्राप्नोति।

 अत्र भाष्यम्-सार्वधातुकत्वाल्लिङ सलोप आर्द्धधातुकत्वादेत्वमिति। "एर्लिङि"(पाoसूo6-4-67)इति सूत्रेणेति भावः। अङ् चात्र न कार्यः, बाहुलकात्।

 ॥ इति श्रीशब्दकौस्तुभे तृतीयाध्यायस्य प्रथमे पादे चतुर्थमान्हिकम् ॥











.

 ॥ तृतीयाध्यायस्य प्रथमे पादे पञ्चममान्हिकम् ॥

 (पाoसूo3-1-87)

 कर्मवत्कर्मणा तुल्यक्रियः(पाoसूo3-1-87)॥ कर्मशब्देन स्वनिष्ठा क्रिया लक्ष्यते। कर्मस्थया क्रियया तुल्यक्रियो लकारवाच्यः कर्त्ता कर्मवत् स्यात्। "व्यत्ययो बहुलंल्लिङ्याशिष्यङ्"(पाoसूo3-1-85,86)इति द्विलकारको निर्द्देशः। लुप्तनिर्द्दिष्टो वा लकारः। लोपस्तु "संयोगान्तस्य"(पाoसूo8-2-23)इति "हलो यामाम्"(पाoसूo8-4-64)इति वा। तच्च लग्रहणमिहानुवृत्तं षष्ठ्या विपरिणम्येत, लुप्तषष्ठीकं वा, षष्ठ्यर्थश्च वाच्यत्वम्। "कर्त्तरि शप्"(पाoसूo3-1-68)इति सूत्रात्कर्तृग्रहणमनुवृत्तं प्रथमया विपरिणम्यते। तेनाभिमतार्थलाभः। यगात्मनेपदचिण्‌चिण्वद्भावाः प्रयोजनम्। भिद्यते काष्ठं स्वयमेव। अभेदि काष्ठं स्वयमेव। कारिष्यते कटः स्वयमेव। आत्मनेपदस्य त्रीण्यपि इमान्युदाहरणानि। यक्‌चिण्‌चिण्वद्भावानां तु क्रमेणेति विवेकः।

 निवृत्तप्रेषणं कर्म स्वक्रियावयवे स्थितम्।

 निवर्त्तमाने कर्मत्वे स्वे कर्तृत्वेऽवतिष्ठते॥

 अस्याञ्चावस्थायामकर्मकत्वात् कर्त्तरि भावे च लकाराः। तत्र यदा कर्तरि तदा शुद्धे कर्त्तरीव रूपेषु प्राप्तेषु पूर्वावस्थायां भिदेः कर्मीभूते काष्ठे यादृशी क्रिया द्विधाभवनरूपा, करोतेः कर्मणि च कटे उत्पत्तिरूपा, तया तुल्यक्रियोऽयं भिदिकृञोः कर्त्ता लकारवाच्यश्चेत्यतिदेशाद्यगादिचतुष्टयप्रवृत्तिः। यथा निवृत्तप्रेषणस्याकर्मकत्वं, यथा च क्रियायाः क्वचित्कर्मस्थत्वं, क्वचिन्न, तथा "णेरणौ"(पाoसूo1-3-67)इति सीत्रे व्यत्पादितम्। कर्मणेति किम्? करणाधिकरणाभ्यां तुल्यक्रिये मा भूत्। साध्वसिश्छिनत्ति। साधु स्थाली पचति। नन्विह करणाधिकरणत्वावस्थायामसिस्थाल्योर्व्यापारो वस्तुतः सन्नपि धातुना नोपादीयत इति चेत्? किं ततः? नह्यस्मिन् सूत्रे सादृश्यप्रतियोगिभूतायाः क्रियाया धातूपात्तत्वं शब्देनाश्रितं, येन कर्मग्रहणं विनाऽप्यतिप्रसङ्गो न भवेत्। किञ्च कर्तृस्थक्रिया अप्यस्यैव व्यावर्त्या। गच्छति ग्रामः स्वयमेव, आरोहति हस्ती स्वयमेवेति।

 अधिगच्छति शास्त्रार्थः स्मरति श्रद्दधाति च। इत्यादि।

 नन्वेवं करोत्यर्थस्य यत्नस्यापि ज्ञानेच्छादिवत्कर्तृस्थत्वात् कारिष्यते कटः स्वयमेवेति कथमुदाहृतमिति चेत्? न, करोतेरुत्पादनार्थत्वस्य प्रागेव वर्णितत्वात्। लकारवाच्यः किम्? भावे लकारोत्पत्तौ मा भूत्, भिद्यते कुसूलेन। इह सत्यतिदेशे कुसूलाद् द्वितीया स्यात्। किञ्च लकारवाच्यत्वविशेषणाभावे कृत्याः खलर्थाश्च अस्मिन् कर्तरि स्युः-भेत्तव्यः कुसूलः स्वयमेवेति। ईषद्भेदः कुसूलः स्वयमेवेति। इष्यते तु भाव एव-भेत्तव्यं कुसूलेन कुसूलस्य वा। "कृत्यानां कर्त्तरि वा"(पाoसूo2-3-71)इति वा षष्ठी। ईषद्भेदं कुसूलेन। यत्त्विह वार्त्तिके "कृत्यक्तखलर्थेषु प्रतिषेधः" इत्युक्तम्, तन्न क्तग्रहणमविवक्षितम्, अन्यत्र सह पाठात्त्विह पठितम्। भवत्येव हि एभ्योऽकर्मकत्वात् "गत्यर्थाकर्मक"(पाoसूo3-4-72)इति सूत्रेण कर्त्तरि क्तः। तथा च "सिनोतेर्ग्रासकर्मकर्तृकस्य"(काoवाo)इति निष्ठानत्वे "सिनो ग्रासः स्वयमेव" इति कर्तरि क्त उदाहरिष्यते!

 अन्ये त्वाहुः-क्तग्रहणं विविक्षितमेव, \`गवा दुग्धं पय' इत्युदाहरणसम्भवात्। अत्र हि गोः कर्मकर्तृत्वात् तत्र कर्मवदतिदेशे सति क्तः स्यात्। नह्यत्र सिद्धान्ते "गत्यर्थाकर्मक"(पाoसूo3-4-72)इत्येतत्प्रवर्त्तते, पयोरूपेण कर्मणा सकर्मकत्वात्। न चैवं सकर्मकत्वादेव कर्मवदित्यतिदेशो न भविष्यतीति वाच्यम्, दुहिपच्योर्बहुलं सकर्मकयोरिति प्रतिप्रसवात्। न च बहुलग्रहणादेव प्रवृत्तिः, तस्य भाष्ये प्रत्याख्यातत्वादिति दिक्।



 वतिग्रहणन्तु शक्यमकर्तुम्। तथाहि, लकारवाच्यस्य कर्तुः कर्मसंज्ञैवास्तु। न च कर्मसंज्ञया कर्तृसंज्ञया बाधः, एकसंज्ञाधिकारादन्यत्र संज्ञानां समावेशात्। न चैवं सकर्मकत्वाभावे लो न स्यादिति वाच्यम्, आनुपूर्व्या सिद्धत्वात्। कर्मसंज्ञा हि लकारोत्पत्तिं प्रतीक्षते, लकारवाच्यस्यैव कर्तुस्तद्विधानात्। ततः प्राक् चाकर्मकत्वानपायेन "भावे चाकर्मकेभ्य"(पाoसूoएo3-4-61)इति भावे कर्तरि च लविधेरप्रत्यूहत्वात्। नन्वेवमपि यगात्मनेपदे न स्यातां, शुद्धयोः कर्मकर्त्रोः सावकाशयोर्यक्‌शपोः परत्वात् शप्प्रसङ्गात्, "भावकर्मणोः"(पाoसूo1-3-13)इत्यात्मनेपदस्य "शेषात्कर्तरि"(पाoसूo1-3-78)इति परस्मैपदस्य च विप्रतिषेधेन परत्वात्परस्मैपदप्रसङ्गाच्चेति चेत्? न, भावकर्मणोर्विहितेन यका अपवादभूतेन आक्रान्तविषयं परिहृत्य सार्वधातुके शबिति उत्सर्गस्य प्रवृत्तिसम्भवात् कर्त्तरिशबिति सूत्रे कर्तृग्रहणमतिरिच्यते। तस्यैतत्फलं-"कर्तैव यः कर्ता तत्र शबादयो यथा स्युः कर्मकर्त्तरि मा भूवन्" इति। नन्वस्मिन् हरदत्तपक्षे "न दुह"(पाoसूo3-1-89)इत्यादिना यकि निषिद्धे शप् न स्यात्। तथा च लिङ्लिटोरिव निर्विकरणप्रयोगापत्तिरिति चेत्? एवं तर्हि कर्त्तरीति योगो विभज्यते, भावकर्मणोरित्यत्रापि भावे, कर्मणि चेति। ततः कर्मणीत्त्यनुवर्त्य कर्मणि कर्त्तरि यक् भवति शपोऽपवादः। न दुहेत्यादौ अपवादाभावात्पुनरुत्सर्गस्य स्थितिः। एतच्च व्याख्यानं यग्विधावेव भाष्ये स्थितम्। एवन्तावद्यक् सिद्धः, न दुहस्नुनमामिति लिङ्गाच्च। तथा "कर्त्तरि कर्म"(पाoसूo1-3-14)इत्यतः "कर्त्तरि" इत्यनुवर्त्त्य "कर्तैवः यः कर्ता तत्र परस्मैपदं, न तु कर्मकर्त्तरि" इति व्याख्यानादात्मनेपदम्। तस्माद्वत्करणे त्यक्तेऽपि सर्वमिष्टं सिद्ध्यतीति स्थितम्। क्रियमाणे तु वत्करणे अतिदेशोऽयमिति स्पष्टमेव। स च षोढा-रूपनिमित्ततादात्म्यव्यपदेशशास्त्रकार्यातिदेशभेदादिति "स्थानिवत्"(पाoसूo1-1-56)सूत्रे व्युत्पादितम्। इह तु आदितस्त्रयाणामसम्भवः। व्यपदेशातिदेशस्तु संज्ञापक्षान्न भिद्यते। तत्र वत्करणं व्यर्थम। अतो द्वावेव शिष्येते। तत्रापि शास्त्रातिदेशे यगात्मनेपदसिद्ध्यर्थं पूर्वोक्तयत्न आस्थेय इति क्लिष्टता। प्रधानं च कार्यं तदर्थत्वादतिदेशान्तराणाम्। अतः कार्यातिदेश एवायम्। न चास्मिन्पक्षे द्वितीयाऽप्यति दिश्येत, तथा च भिद्यते कुसूलेनेति भावे लकारे कर्तरि द्वितीया स्यादिति वाच्यम्, "लवाच्यस्यैव कर्तुः कर्मवदतिदेशः" इत्युक्तत्वात्। न चैवमपि \`भिद्यते कुसूलः' इत्यत्र दोषापत्तिः, अभिहितत्वेन द्वितीयाया अप्रवृत्तेः। नन्विह अनभिहिताधिकारो नास्तीति चेत्? सत्यम्। तथापि वत्करणसामर्थ्यात् यथाऽनभिहिते कर्मणि प्रत्ययः तथैवानभिहिते कर्तर्यपि लभ्येत, तेन अभिदानमस्तीत्युक्तमेव। ननु निवृत्तप्रेषणा लुनातिभिनत्त्यादयोऽकर्मकाः द्विधा भवतीतिवत्, तत्कथं तत्कर्तुः कर्मणा तुल्याक्रियत्वम् इति चेत्? न, नह्यस्मिन्प्रयोगे यत्कर्म तेन तुल्यक्रियतां ब्रूमः, किं तर्हि प्रयोगान्तरे यत्कर्म तेन। नन्वेवं \`पचत्योदनं देवदत्तः' \`राध्यत्योदनः स्वयमेव' इत्यादावतिप्रसङ्ग इति चेत्? अत्र वार्तिकम्-

 कर्मदृष्टश्चेत्समानधातौ(काoवाo)॥ इति। न्यायसिद्धं चेदं, धातोरिति ह्यनुवर्तते कर्तृकर्मणी च धातोरन्यत्र न सम्भवत इति सामर्थ्यादेव सिद्धे तदनुवृत्तिरेकत्वविवक्षार्था। यस्मिन्नेव धातौ यत्कर्म तेन तुल्यक्रियस्तस्यैव कर्तेति। तेन धातुभेदे न भवति।

 स्यादेतत्, एकस्यापि रूपभेदेन कर्तृत्वं कर्मत्वं च दृश्यते, \`आत्मानमात्मना वेत्सि' इति यथा। एवं च \`ओदनः पच्यते' इत्यादावपि प्राकृते कर्मण्येव लकारोऽस्तु तत्किं निवृत्तप्रेषणत्वाश्रयणेन, किञ्च कर्मवदित्यतिदेशेन? न चैवं \`भिद्यते कुसूलेन' इति भावे लो न स्यादिति वाच्यम्, इष्टापत्तेः। कर्मण्येव हि सोऽस्तु।

 (पाoसूo3-1-89)

 अत्राहुः, एवं सतु "न दुहस्नुनमाम्"(पाoसूo3-1-89)॥ इत्यादिना यक्चिणोः प्रतिषेधस्य विषयविभागो न लभ्येत। अपि च \`नमतेदण्डः" कारयते अचीकरत वा कटः' इत्यादौ यक्चिणोः प्रतिषिद्धयोऽरपि शप्चङौ न स्याताम्, अकर्तृत्वात्। किं च \`पचत्योदनः' इत्यपि प्रयोगः प्रसज्येत। तस्मान्निवृत्तप्रेषणतामाश्रित्यातिदेशसूत्रमारब्धव्यमेवेति।

 करणेन तुल्यक्रियः कर्त्ता बहुलं कर्मवदिति वक्तव्यम्(काoवाo)॥ परिवारयति कण्टकैर्वृक्षम्। परिवारयन्ते कण्टका वृक्षम्। अत्रात्मनेपदं सिध्यति। न च "णिचश्च"(पाoसूo1-3-74)इत्यनेन तत्सिद्धिः, क्रियाफलस्य कर्तृगामित्वे सत्येव तत्प्रवृत्तेः। इह तु तदभावेऽप्यात्मनेपदस्येष्यमाणत्वात्। बहुलग्रहणान्नेह-\`साध्वसिश्छिनत्ति'।

 सकर्मकाणां प्रतिषेधो वक्तव्यः(काoवाo)॥ अन्योन्यमाश्लिष्यतः। अन्योन्यं स्पृशतः। एतच्च न्यायसिद्धम्। तथाहि, कर्मस्थया क्रियया तुल्या क्रिया यस्य कर्तुरित्युक्ते सन्निधानादिदं गम्यते-यत्क्रियावेशादसौ कर्ता सैव चेत्कर्मत्वोपयोगिनीति। न चैतदिहास्ति, स्वयमनाश्लिष्यतोऽपि परेणाश्लिष्यमाणस्य कर्मत्वसम्भवात्। परसमवेतसंयोगाख्यफलानुकूलव्यापारयोश्चलनात्मकयोरेकधातूपात्तयोरपि स्वरूपेमात्र भेदात्। एतेन \`भिद्यमानः कुसूलः पात्राणि भिनत्ति' इत्यपि व्याख्यातम्। द्विधाभवनस्य दैवगत्या कुसूलनिष्ठत्वेऽपि पात्रनिष्ठकर्मतायामप्रयोजकत्वात्। स्वयमभिद्यमानोऽपि हि कुसूलः ुपरी पतन् पात्राणि भित्त्येव। नन्वेवमपि पचिरूधादीनां द्विकर्मकामामेकस्य कर्मणः कर्तृत्वेऽप्यपरेण सकर्मकत्वावस्थायां कर्मवद्भावः प्राप्तः, तन्निषेद्‌धुं सकर्मकाणां प्रतिषेधवचनं कर्तव्यमेवेति चेत्? योगविभागात्सिद्धम्। तथाहि,

 तपेः॥ तपेरेव सकर्मकस्य न त्वन्यस्य। ततः, तपः कर्मकस्यैव। तपेरित्यनुवर्तते। यद्वा वार्तिके योगविभागः करिष्यते-

 दुहिपच्योर्बहुलं सकर्मकयोः(काoवाo)॥ अत्र "दुहिपच्योः सकर्मयोः" इत्येकं वाक्यं नियमार्थं-\`दुहिपच्योरेव न त्वन्येषाम्' इति। दुग्धे गौः पयः। तस्मादुदुम्बरः सलोहितं फलं पच्यते॥ गौरुदुम्बरश्चात्र कर्मकर्त्ता। "अकथितं च"(पाoसूo7-4-51)इति सूत्रे वार्तिकमुपष्टम्भकमित्यवधेयम्।

 ओदनं पचतीत्यादावतिप्रसङ्गनिवारणाय "बहुलम्" इति द्वितीयं वाक्यम्। तच्च प्रत्याख्यातं भाष्ये। दुहिपच्योरिति हि कर्मकर्तृविषयकम्, कर्मस्थया क्रियया तुल्यक्रिय एव विधायकं नियामकं वा? उभयथाऽपि \`ओदनं पचति' इत्यादौ प्रसङ्ग एव नास्तीति। न च कर्मकर्तर्येव परस्मैपदार्थं बहुलवचनं, तस्यानिष्टत्वादिति दिक्।

 सृजियुज्योः श्यंस्तु(काoवा)॥ अनयोः सकर्मकयोः कर्ता बहुलं कर्मवद्भवतीति वक्तव्यम्। यगपवादश्च श्यन्।

 सृजे श्रद्धोपपन्ने कर्तर्येवेति वक्तव्यम्(काoवाo)॥ सृज्यते स्रजं युज्यते ब्रह्मचारी योगम्। श्यनि सति प्रक-तेराद्युदात्तत्वं भवति। यकि तु लसार्वधातुकानुदात्तत्वे यक एवोदात्तत्वं स्यात्। कौमुद्यां तु "श्रद्धावत्कर्तृकात् स्रजेर्यक्चिणौ कर्तरि के चित्" इत्युक्तम्। तत्र यगित्यशुद्धम्, आत्मनेपदानुक्तेश्च न्यूनतेति दिक्।

 भूषाकर्मकिरादिसनां चान्यत्रात्मनेपदात्(काoवाo)॥ भूषावाचिनां किरादीनां सन्नन्तानां च यक्‌चिणौ न भवत इति वक्तव्यमित्यर्थः। अलं कुरुते कन्या स्वयमेव। अलमकृत। भूषाफलस्य शोभाख्यस्य कर्मणि दर्शनात् कर्मस्था भूषा। ण्यन्तानां तु भूषार्थानां वक्ष्यमाणेनापि यक् चिणोः प्रतिषेधेन सिद्धत्वान्नेह मुख्योदाहरणता-भूषयते कन्या स्वयमेव। अबुभूषत कन्या स्वयमेव। किरादि-अवकिरते हस्ती स्वयमेव। अवाकीर्ष्ट हस्तिनं कश्चित्। पांस्वादिनाऽवकिरति। तत्र सौकर्यात् हस्ती कर्तृत्वेन विवक्ष्यते। गिरते। अगीर्षट। किरादिस्तुदाद्यन्तर्गणः। सन्--चिकीर्षते कंटः स्वयमेव। अचिकीर्षिष्ट। इहेच्छायाः कर्तृस्थत्वेऽपि करोतिक्रियापेक्षं कर्मस्थक्रियत्वम्।

 (पाoसूo3-1-88)

 तपस्तपःकर्मकस्यैव(पाoसूo3-1-88)॥ तप सन्तापे(भ्वाoपo1010)। अस्य कर्त्ता कर्मवत्स्यात् स च तपःकर्मकस्यैव नान्यकर्मकस्य। क्रियाभेदाद्विध्यर्थमेतदिति वृत्तिः। तथाहि, उपवासादीनि तपांसि तापसं तपन्ति, दुःखयन्तीत्यर्थः। तथा च तापसस्य कर्मत्वे तपेर्दुःखनमर्थः। कर्तृत्वे तु अर्जनमर्थः। तापसस्तप्यते, तपोऽर्जयतीति यावत्। नन्वेवमपि शरीरसन्तापलक्षणक्रिया अवस्थाद्वयेऽपि तुल्या, नहि शरीरसन्तापादन्यत् अर्जनं नाम तापसस्य व्यापारोऽस्ति। तथा च भाष्यसम्मतं नियमार्थत्वमेव वृत्तिकृता कुतो नादृतमिति चेत्?

 अत्राहुः, वस्तुतश्शरीरसन्तापस्य सत्त्वेऽपि शब्दान्न तत्त्वेन भानं किं त्वर्जनत्वेनैव। अन्यथा तपसः कर्मत्वानुपपत्तेः। तथाच तुल्यक्रियत्वाभावाद् विध्यर्थतैवेति। लुङि-अतप्त तपस्तापसः। "तपोऽनुतापे च"(पाoसूo3-1-65)इति चिणः प्रतिषेधात्सिच्। तस्य "झलो झलि"(पाoसूo8-2-26)इति लोपः। तपःकर्मकस्येति किम्? उत्तपति सुवर्णं सुवर्मकारः। एवकारस्तु व्यर्थ एव। श्रुतस्य तस्य अन्वयो वक्तव्यं इति चेत्?सत्यम्, वाक्यं भित्त्वा कथंचिदन्वयः प्रदर्शित एव।

 (पाoसूo3-1-89)

 न दुहस्नुनमां यक्‌चिणौ(पाoसूo3-1-89)॥ एषां यक्‌चिणौ न स्तः। कर्मवदतिदेशेन प्राप्तयोरयं निषेधः, "अनन्तरस्य"(पoभाo63)इति न्यातात्। तेन शुद्धे कर्मणि भावे स्त एव। दुहेरनेन यक्‌निषिध्यते। चिण् तु "दुहश्च"(पाoसूo3-1-63)इति सूत्रेण प्रागेव विभाषितः, दुग्धे गौः स्वयमेव। अदुग्ध, अदोहि गौः स्वयमेव। यकिप्रतिषिद्धे शप्, अदादित्वात्तस्य लुक्, "दादेः"(पाoसूo8-2-32)इति घः, "झषस्तथोः"(पाoसूo8-2-40)इति धत्वम्, जश्‌त्वम्। अप्रधाने दुहादीनामिति यस्मिन्कर्मणि लकारस्तस्य कर्तृत्वविवक्षा, प्रधनं कर्म तु कर्मैव।

 \`स्वयं प्रदुग्धेऽस्य गुणैरुपस्नुता वसूपमानस्य वसूनि मेदिनी'।

 इतिवत्। चिणबावे क्सः, लुग्वादुहेति लुक्। प्रस्नुते। प्रास्नोष्ट, चिणि प्रतिषिद्धे सिच्। नमते दण्डः स्वयमेव। अनंस्त। अन्तर्भावितण्यर्थोऽत्र नमिः। तत्र यथा \`नमयति दण्डं देवदत्तः' \`नमयते दण्डः स्वयमेव' इति ण्यन्तस्य कर्मस्थक्रियत्वम्, एवमस्यापि द्रष्टव्यम्।

 यक्‌चिणोः प्रतिषेधे हेतुमण्णिश्रिब्रूञामुपसंख्यानम्(काoवाo)॥ कारयते कटः स्वयमेव। अचीकरत। उच्छ्रयते दण्डः स्वयमेव। उदत्वात्कर्मस्थम्। भारद्वाजीयाः पठन्ति-

 णिश्रन्थिग्रन्थिब्रूञात्मनेपदाकर्मकाणामुपसंख्यानम्॥ इति णीति णिङ्‌णिचोः सामान्यग्रहणम्। णिजुदाहृतः। णिडः-पुच्छमुदस्यति उत्पुच्छयते गौः। अस्यान्तर्भावितण्यर्थतायाम्-उत्पुच्छयते गाम्। पुनः सौकर्यातिशयेन कर्तृत्वविवक्षायाम्-उत्पुच्छयते गौः स्वयमेव। उदपुपुच्छत। इह ण्यन्तात् यक्‌चिणोः प्रतिषिद्धयोः शप्चङौ भवतः। कौमुद्यां तु कर्मकर्तरि चङ् नेत्याह। अकारयिष्टेत्युदाहृतं तदशुद्धमेव। श्रन्थ ग्रन्थ सन्दर्भे(चुoपo305,306)। चुरादावाधृषीयौ। तयोर्णिजभावपक्षे ग्रहणम्। ग्रन्थति ग्रन्थं देवदत्तः। श्रन्थति मेखलाम्। ग्रन्थने ग्रन्थः स्वयमेव। अग्रन्थिष्ट। श्रन्थते। अश्रन्थिष्ट। क्र्यादावपि इमौ पठ्येते, तयोरपीह ग्रहणम्। श्रथ्नीते ग्रथ्नीते स्वयमेव। आत्मनेपदविधावकर्मका ये धातवो निर्दिष्टास्ते यदाऽन्तर्भावितण्यर्थाः पुनश्च निवृत्तप्रेषणास्त इहोदाहरणम्। तद्यथा-"वेः शब्दकर्मणः" "अकर्मकाच्च"(पाoसूo1-3-34,35)। विकुर्वते सैन्धवाः, वल्गन्तीत्यर्थः। तान्विकरोति, वल्गयतीत्यर्थः। पुनः सौकर्यात्कर्तृत्वे-विकुर्वते सैन्धवाः स्वयमेव। व्यकृषत। यत्तु वृत्तौ पठ्यते \`आहन्ति माणवकम्, आहते माणवकः स्वयमेव' इति, तदयुक्तम्, \`आहन्ति माणवकम्'। इत्यस्य सकर्मकत्वादात्मनेपदाभावाच्चेति हरदत्तः।

 अन्ये त्वाहुः-आत्मनेपदाकर्मकेति धातूपलक्षणं, हन्तिश्चायम् "आङो यमहनः"(पाoसूo1-3-28)इत्यत्र यदा कर्माविवक्षया अकर्मकः, तदा आत्मनेपदस्य निमित्तम्। तस्यात्र सकर्मकत्वेऽपि अविरुद्धमुदाहरणमिति।

 (पाoसूo3-1-90)

 कुषिरजोः प्राचां श्यन् परस्मैपदं च(पाoसूo3-1-90)॥ कुषनिष्कर्षे(क्र्यापo46)। रञ्ज रागे(भ्वाoउo1024)। अनयोर्धात्वोः कर्मकर्तरि यक् न स्यात् किन्तु श्यन् परस्मैपदञ्च। आत्मनेपदापवादः। कुष्यति पादः स्वयमेव। रज्यति वस्त्रं स्वयमेव। प्राचाङ्ग्रहणं विकल्पार्थम्। कुष्यते। रज्यते। "न दुह"(पाoसूo3-1-89)इति सूत्रात् यक् नेत्यनुवर्त्त्य तस्मिन्नेव स्थले श्यन् विहितः। तत्सन्नियोगशिष्टं च परस्मैपदम्। तेन आशीर्लिङ्‌लिटोः स्यादीनां च विषये श्यन् परस्मैपदे न भवतः। कोषिषीष्ट पादः स्वयमेव। रङ्क्षीष्ट वस्त्रं स्वयमेव। चुकुषे। ररञ्जे। कोषिष्यते। रङ्‌क्ष्यते। अकोषि। अरञ्जि इत्यादि। श्यन्‌यकोः स्वरे नुमि च विशेषः-कुष्यन्ती जङ्घा। श्यनि "शप्श्यनोर्नित्यम्"(पाoसूo7-1-81)इति नुमागमः, नित्त्वादाद्युदात्तश्च। यकि तु "आच्छीनद्योः"(पाoसूo7-1-80)इति नुम्‌विकल्पः लसार्वधातुकानुदात्तत्वेन यक एवोदात्तत्वं च स्यात्।

 (पाoसूo3-1-91)

 धातोः(पाoसूo3-1-91)॥ आतृतीयसमाप्तेरधिकारोऽयम्। यद्यपि "धातोरेकाचो हलादेः"(पाoसूo3-1-22)इति सूत्राद्धातुग्रहणमनुवर्तत एव, तथापि आर्द्धदातुकसंज्ञाया आश्रितशब्दव्यापारत्वलाभाय पुनर्धातुग्रहणम्। अन्यथा \`लूभ्याम्' \`पूभ्याम्' इत्यादौ भ्यामादेरिट् प्रकृतेर्गुणश्च स्यात्। धातोरित्येवमविधानात्तु न भवति। तथा कृत्संज्ञा उपपदसंज्ञा चास्मिन्नेव दात्वधिकारे यथा स्यादित्येवमर्थमपीदम्। अन्यथा पूर्वत्रापि स्यात्, ततश्च \`करिष्यति' इत्यत्र स्यप्रत्ययस्य कृत्संज्ञायां कृदन्तस्य प्रातिपदिकत्वे सोरुत्पत्तिः स्यात्, एकवचनस्यौत्सर्गिकत्वात्। "प्रातिपदिकार्थ"(पाoसूo2-3-46)इति सूत्रे वचनग्रहणाच्च। तथा "च्लि लुङि"(पाoसूo3-1-43)इत्यस्य लुङन्ते उपपदे च्लिरित्यर्थः स्यात्। वासरूपविधेश्च पूर्वत्र प्रवृत्तौ क्सादिभिः सिचः समावेशः स्यादिति। तस्मात् धातोरिति कर्तव्यमिति स्थितम्। एतच्च शक्यं प्रत्याख्यातुम्। तस्मात् धातोरिति कर्तव्यमिति स्थितम्। एतच्च शक्यं प्रत्याख्यातुम्। तथाहि, "शमि धातोः"(पाoसूo3-2-14) इति यद्धातुग्रहणं तदेव द्वितीयं सार्वधातुकार्द्धधातुकसंज्ञयोरनुवर्तिष्यते। कृदुपपदसंज्ञे वासरूपविधिश्च अधिकारेणैव व्याख्यास्यन्ते। "प्रत्ययः" "परश्च"(पाoसूo3-1-1,2)इत्यादिवत्। तेन पूर्वत्र न तत्प्रसङ्गः।

 (पाoसूo3-1-92)

 तत्रोपपदं सप्तमीस्थम्(पाoसूo3-1-92)॥ सप्तम्यन्ते पदे "कर्मणि" इत्यादौ प्रतिपाद्यत्वेन स्थितं कुम्भादिकं सप्तमीस्थं तद्वाचकं पदमुपपदसंज्ञं स्यात्, तस्मिंश्च सत्येव वक्ष्यमाणः प्रत्ययः स्यात्, महासंज्ञाकरणसामर्थ्यात्। पदमत्र संज्ञि। तेन समर्थपरिभाषा व्याप्रियते। संज्ञाप्रदेशा "उपपदमतिङ्"(पाoसूo2-2-19)इत्यादयः।

 (पाoसूo3-1-93)

 कृदतिङ्(पाoसूo3-1-93)। अस्मिन् धात्वधिकारे तिङ्‌भिन्नः प्रत्ययः कृत्सञ्ज्ञः स्यात्। कर्तव्यम्। करणीयम्। अतिङ किम्? चीयात्। सञ्ज्ञाप्रदेशाः कृत्तद्धितसमासाश्चेत्येवमादयः। "अतिङ्" इति शक्यमकर्तुम्। कथं चीयादिति? ज्ञापकात्सिद्धम्। "अकृत्सार्वदातुकयोः"(पाoसूo7-4-25)इति सूत्रे अकृदित्येव सिद्धे पुनः साव्दातुकग्रहणं ज्ञापयति \`न तिङां कृत्सञ्ज्ञा भवति' इति। न च श्यन्निवृत्त्यर्थं सार्वधातुकग्रहणमिति वाच्यम्, दिवादिषु ह्रस्वान्तस्य दीर्घार्हस्याभावेन व्यावर्त्त्याप्रसिद्धेः। भाष्ये तु तिङां कृत्सञ्ज्ञायामिष्टापत्तिः कृता। न चैवं तिङन्तस्य प्रातिपदिकत्वात्स्वाद्युत्पत्तिः स्यादिति वाच्यम्, तिङा एकत्वादेरुक्तत्वात्। न च वचनग्रहणादुक्तेऽपि तदापत्तिः, \`एकः' इत्यादौ चरितार्थत्वात्। "अतिशायने तमबिष्ठनौ" 'तिङश्च'(पाoसूo5-3-55,56)इत्यनेन तिङन्तानामसुबन्तत्वज्ञापनात्। न चैवमपि \`पचति' \`पठति' इत्यत्र "ह्रस्वस्य पिति कृति"(पाoसूo6-1-71)इति तुक्प्रसङ्गः, तुग्विधौ 'धात्वादेः"(पाoसूo6-1-64)इति सूत्रात् धातुग्रहणानुवृत्तेः। एवमपि \`चिकीर्षति' \`जिहीर्षति' इत्यादौ स्यादिति चेत्? न, शपा व्यवधानात्। एकादेशे कृते नास्ति व्यवधानमिति चेत्? न, एकादेशस्य पूर्वविधौ स्थानिवद्भावात्। न च स्थानिवद्भावं बाधित्वा परत्वादन्तवद्भावः, तस्य प्रत्याख्यास्यमानत्वात्। न चैवमपि "अतिङ्" इति प्रत्याख्यायमाने \`पचेरन्' इत्यत्र प्रातिपदिकान्तत्वान्नलोपः स्यादिति वाच्यम्, 'झस्य रन्"(पाoसूo3-4-105)इति नकारोच्चारणसामर्थ्यादेव लोपाप्रावृत्तेः। इह तर्हि \`चीयात्' इति कृद्यकारत्वाद्दीर्घो न स्यादिति चेत्? नैष दोषः, सार्वदातुकप्रतिषेधो ज्ञापयति "अकृतीति प्रतिषेधः तिङ्क्षु न प्रवर्तते" इति। न चैवमपि तिङ्समासे कृदुत्तरपदस्वरः स्यादिति वाच्यम्, इष्टापत्तेः, \`यो जात एव पर्यभूषात्' इत्यादौ तथैव पाठस्य निर्विवादत्वात् गतिकारकोपपदात्कृत्"(पाoसूo6-2-139)इति सूत्रे कृद्ग्रहणस्य प्रत्याख्यास्यमानत्वाच्चेति दिक्।

 ॥ इति श्रीशब्दकौस्तुभे तृतीयाध्यायस्य प्रथमे पादे पञ्चममान्हिकम् ॥











.

 ॥ तृतीयाध्यायस्य प्रथमे पादे षष्ठमान्हिकम् ॥

 (पाoसूo3-1-94)

 वाऽसरूपोऽस्त्रियाम्(पाoसूo3-1-94)॥ परिभाषेयम्। अस्मिन्धात्वधिकारे स्त्र्यधिकारव्यतिरेकेण यत्रासरूपोऽपवादप्रत्ययो विधीयते तत्र वेत्युपतिष्ठते। एवञ्च "ददातिदधात्योर्विभाषा"(पाoसूo3-1-139)इत्यादिवद्वैकल्पिकत्वेनैव अपवादे शास्त्रात्प्रमिते तद्वदेव पक्षे उत्सर्गः प्रवर्तते। इगुपधज्ञाप्रीकिरः कोऽपवादः तद्विषये ण्वुल्‌तृचावपि भवतः। विक्षेपकः विक्षेप्ता, विक्षिपः। नचैवम् "आतोऽनुपसर्गे कः"(पाoसूo3-2-3)इति कस्य विषये "कर्मण्यण्"(पाoसूo3-2-1)इत्यपि पक्षे प्रवर्तेत। सरूपोऽसाविति चेत्? किं ततः? गुणवृद्धिशास्त्रेष्विक्‌पदस्येव कविधौ वेति पदस्य उपस्थितिर्हि ज्ञातैव। अन्यथा ण्वुलादेरपि दुर्लभत्वात्। सत्याञ्च वेत्यस्योपस्थितौ कथं सरूपस्यापि पक्षे प्रवृत्तिर्नभवेदिति चेत्? सत्यम्, असरूपग्रहणसामर्थ्यात् यम्प्रत्यसरूपता तं प्रत्येवास्य पाक्षिकता, अन्यं तु प्रति बाधकतैवेति न कश्चिद्दोषः। ततश्च असरूपोऽपवादप्रत्यय उत्सर्गस्य वा बाधकः स्यादिति फलितोऽर्थः। अस्त्रियां किम्? चिकीर्षा। अत्र क्तिन्न भवति। स्त्रीग्रहणं स्वर्यते। स्वरितेनाधिकारगतिर्भवतीति "स्त्रियां क्तिन्"(पाoसूo3-3-94)इत्यधिकारे विकल्पो नेति सिद्धान्तः। यदि तु स्त्रियामभिधेयायां नेत्युच्येत तदा \`विक्षेपिका' 'विक्षेप्त्री' इति कविषये ण्वुल्‌तृचौ न स्याताम्। अथापि \`स्त्रियाम्' इत्येवंशब्दमुच्चार्य विहिते निषेधः इत्युच्येत्, तर्हि \`व्यावक्रोशी' \`व्यावक्रुष्टिः' इति कर्मव्यतिहारे णचो विषये क्तिन्न स्यात्। द्वयोरपि \`स्त्रियाम्' इत्युच्चार्य विदानात्।

 अत्र केचित्-उत्सर्गापवादयोर्द्वयोरपि स्त्र्यधिकारनिवेशितत्वे सति प्रतिषेधोऽयमित्याहुः। अन्ये तु अपवादमात्रस्यापीति। तत्रार्द्य मते \`आसना' \`आस्या' स्त्र्यधिकारविहितेनापि युचाऽपवादेन सह ऋहलोर्ण्यतः(पाoसूo3-1-124)समावेशः सिध्यति। घञस्तु क्तिनादिनाऽनभिधानान्न समावेशः। द्वितीयपक्षे तु घञः क्तिन्नादिभिरसमावेशः सिध्यति। \`आस्या' इत्यत्र तु "कृत्यल्युटो बहुलम्"(पाoसूo3-3-113)इति ण्यदिति विवेक-। नन्विह सारूप्यं प्रयोगे उपदेशे वा? नाद्यः, \`ग्रामणीः' \`ग्रामर्ण्यः' इति क्विबादिविषयेऽणादीनामप्रवृत्तिप्रसङ्गात्। न हि क्विबादयः प्रयोगे रूपवन्तः, लोपविधानात्। नान्त्यः, अनुबन्धभिन्नेषु कणप्रभृतिष्वतिप्रसङ्गादिति चेत्? न, अनुबन्धानामनेकान्तत्वेन द्वितीयपक्षे दोषाभावात्। एकान्तत्वेऽपि "नानुबन्धकृतमसारूप्यम्"(पoभाo8)"ददातिदधात्योर्विभाषा"(पाoसूo3-1-139)इति लिङ्गात्। अन्यथाऽनुबन्धकृतादसारूप्यादेव \`ददः' \`दधः' इति शविषये \`दायः' \`धायः' णोऽपि इतिभविष्यतीति किं विभाषाग्रहणेन? अनित्येयं वासरूपपरिभाषा "अर्हे कृत्यतृचश्च"(पाoसूo3-3-169)इत्यत्र कृत्यतृज्‌ग्रहणाल्लिङ्गात्। तेन "क्तल्युटतुमुन्‌खलर्थेषु वाऽसरूपविधिर्न भवति"(पoभाo77)इति सिद्धान्तः। हसितं हसनं छात्रस्य। अत्र क्तल्युड्‌विषये घञ् न। तुमन्-इच्छति भोक्तुम्। अत्र "इच्छार्थेषु लिङ्लोटौ"(पाoसूo3-3-157)इति लोण्नभवति। लिङ् तु भवत्येव, "लिङ्च"(पाoसूo3-3-159)इति वचनात्। एवं चास्मादेव नियमादिह लोट् सुपरिहरः। अतोऽत्र तुमुन्‌ग्रहणमापाततः। खलर्थः-आतोयुच् ईषत्पानः अत्र खल् न भवति। ननु स्त्र्यदिकारादूर्ध्वं 'वाऽसरूप"(पाoसूo3-1-94)न्यायो नास्ती त्येवाश्रीयताम्। मैवम्, \`आसित्वा भुङ्क्ते' \`आस्यते भोक्तुम्' इत्याद्यसिद्धिप्रसङ्गात्। इह हि भोजनार्थत्वादासनस्य पूर्वकालता गम्यते। क्त्वाप्रत्ययश्च तुमर्थाधिकाराद्भावे तत्रैव च लकार इति समानविषयत्वाद्बाध्यबाधकभावः स्यात्। "प्रैषातिसर्ग"(पाoसूo3-3-163)इति सूत्रे "स्त्रियां क्तिन्"(पाoसूo3-3-94)इत्यत ऊर्ध्वं वासरूपविधेरभावादिति कौमुदीग्रन्थस्तु आकरविरुद्ध इति दिक्।

 (पाoसूo3-1-95)

 कृत्याः(पाoसूo3-1-95)। अधिकारोऽयम्। अवधिविशेषस्तु ज्ञापकात्सिद्धः। 'अर्हे कृत्यतृचश्च"(पाoसूo3-3-169)इति सूत्रे \`कृत्याः' इत्येव वक्तव्ये त़ज्‌ग्रहणं योगापेक्षं ज्ञापकम्-\`ण्वुल्‌तृचावित्येतद्योगात्प्राक् कृत्यसंज्ञाऽदिक्रियते' इति। संज्ञाप्रदेशाः-'कृत्यानां कर्तरि वा"(पाoसूo2-3-31)इत्यादयः बहुवचनमनुक्तसमुच्चयार्थम्। तेन "केलिमर उपसंख्यानम्"(काoवाo)इत्यादि सूत्रेणैव सूचितं भवति। अत्र सूत्रे वृत्तिकारः "प्राङ् ण्वुलः" इति प्रचिक्षेप।

 (पाoसूo3-1-96)

 तव्यत्तव्यानीयरः(पाoसूo3-1-36)॥ धातोरेवैते प्रत्ययाः स्युः। तकाररेफौ स्वरार्थौ। कर्त्तव्यम्। करणीयम्।

 वसेस्तव्यत्कर्तरि णिच्च(काoवाo)॥ वस निवासे(भ्वाoपo1030)इत्यस्य ग्रहणम्, न तु वस आच्छादने(अoआo13)इत्यस्य लुग्विकरणस्य। तयोरेवेति वचनात् कर्त्तरि न प्राप्नोतीति वचनम्। वसतीति वास्तव्यः। तद्धितान्तो वा। वास्तुनि भवो वास्तव्यः। दिगादित्वाद्यत्। \`अवास्तव्यः' इत्यत्र स्वरभेदोऽपि नास्ति। तव्यत्‌प्रत्यये हि 'कृत्योकेष्णुच्चार्वादयश्च"(पाoसूo6-2160)इत्यन्तोदात्तत्वम्। यत्प्रत्यये तु "ययतोश्चातदर्थे"(पाoसूo6-2-156)इत्यनेनेति।

 केलिमर उपसंख्यानम्(काoवाo)॥ कृत्या इति बहुवनेनैतत्सूचितमित्युक्तम्। ककारो गुणवृद्धिनिषेधार्थः। रेफः स्वरार्थः। पचेलिमा माषाः। पक्तव्याः। भिदेलिमाः सरलाः। भेत्तव्याः। शुद्धे कर्मणि प्रत्ययो भाष्ये स्थितः। वृत्तिकारस्तु कर्मकर्तरि चायमिष्यते इत्याह। तद्भाष्य विरुद्धम्।

 (पाoसूo3-1-97)

 अचो यत्(पाoसूo3-1-97)॥ अजन्ताद्धातोर्यत्स्यात्। चेयम्। जेयम्। ननु पूर्वसूत्रे एव यदपि निर्दिश्यताम्, अज्‌ग्रहणं च मास्तु, हलन्ताण्ण्यतं वक्ष्यति, पुरिशेषादजन्तेभ्य एव यद् भविष्यति इति चेत्? अजन्तभूतपूर्वादपि यथा स्यादित्येवमर्थमिदम्। दित्स्यं, धित्स्यम्। इह हि दाञो धाञश्च सन्नन्तस्य \`दित्स' \`धित्स' इति स्थिते आर्द्धदातुके इति विषयसप्तमीमाश्रित्य सनोऽतो लोपे कृते साम्प्रतिकं हलन्त त्वमस्तीति ण्यत्स्यात्। अज्‌ग्रहणात्तु भुतपूर्वमजन्तत्वमाश्रित्य यद्भवति। तेन "यतोऽनाव-"(पाoसूo6-1-213)इत्याद्युदात्तत्वम्। ण्यति तु कृते तित्स्वरितत्वं स्यात्। \`चिकीर्ष्यम्' इत्यादौ तु ण्यद्यतोर्विशेषो नास्ति। "यतोऽनावः" इत्यत्र द्व्यज्‌ग्रहणानुवृत्तेः। 'आर्द्धधातुके" इत्यस्य परसप्तमीत्वे तु इहाज्‌ग्रहणं न कर्त्तव्यमेव।

 तकिशसिचतियतिजनीनामुपसंख्यानम्(काoवाo)॥ तक हसने(भ्वाoपo117)। शसु हिंसायाम्(भ्वाoपo728)। चते याचने(भ्वाoउo890)। यती प्रयत्ने(भ्वाoआo30)। जनी प्रादुर्भावे(दिoआo43)। तक्यम्। शस्यम्। चत्यम्। यत्यम्। जन्यम्। अत्र जनेर्यद्विधानं 'यतोऽनावः"(पाoसूo6-1-213)इति स्वरार्थं "जनिवध्योश्च"(पाoसूo7-3-35)इति वृद्धिनिषेधेन ण्यत्यपि रूपे विशेषाभावात्। इह शंसिमपि कोचित्पठन्तीति हरदत्तः। तेन "तद्वान्नराशंस्यं राध्यं च" अत्राद्युदात्तः सिध्यति। अपाठपक्षे तु ण्यन्तादचो यति सिध्यतीति बोध्यमिति। वदन्ति। तदेतत्सर्वम् "ईडवन्द"(पाoसूo6-1-214)इत्यादिसूत्रविस्मरणमूलकत्वादुपेक्ष्यम्।

 हनो वा वधश्च(काoवाo)॥ हन्तेर्वा यत्, तत्सन्नियोगेन च वधादेशो वक्तव्य इत्यर्थः। वध्यः। घात्यः। यदभावे ण्यत्, "हनस्तोऽचिपणलोः"(पाoसूo7-3-32)इति तत्वम्। "हो हन्तेः"(पाoसूo7-3-54)इति कुत्वम्। यद्यपि \`वधमर्हतीति वध्यः' इति रूपं यदित्यनुवर्तमाने "दण्डादिभ्यः"(पाoसूo5-1-66)इति तद्धितेन यताऽपि सिध्यति तथापि \`असिवध्यः' \`मुसलवध्यः' इत्यत्र समासो न सिध्येत्। कृति पुनः "कर्तृकरणे कृता"(पाoसूo2-1-32)इति सिध्यति। न च असिवधमर्हतीति विग्रहे कृतसमासादेव तद्धितोऽस्त्विति वाच्यम्, दण्डादिषु केवलस्य वधशब्दस्य पाठात्। तदन्तविधेश्च प्रतिषेधात् स्वरे भेदाच्च। असिवधशब्दाद्यति हि "तित्स्वरितम्"(पाoसूo6-1-185)इति स्वरितः प्रसज्येत। कृदन्तेन समासे तु कृदुत्तरपदप्रकृतिस्वरेम वध्यशब्द आद्युदात्तः। अत एव वध्यशब्देन तद्धितान्तेन सह "सुप्सुपा"(पाoसूo2-1-4)इति समास इत्यपि न वाच्यम्, अन्तोदात्तप्रसङ्गात्। वध्यशब्दे कृत्तद्धितान्ते प्रकारकृतविशेषस्य सत्त्वाच्च। एतेन "गिरौ डश्छन्दसि"(काoवाo)इति वार्तिकप्रत्याख्यानपरं भाष्यमप्यपास्तम्। अत एव "कृतलब्धक्रीतकुशलाः"(पाoसूo4-3-38)इत्यादीनां चारितार्थ्यमिति दिक्।

 अत्रत्यभाष्यादिपर्यालोचनया असमस्तवध्यशब्दे विशेषाभाव इति लभ्यते। तथा च दण्डादिभ्य इत्येव सूत्रं, यच्चानुवर्तते। दण्डादिभ्यो य इति निरनुबन्धपाठस्तु प्रामादिक इति माधवो हन्तिधातौ स्फुटीचकार। हरदत्तग्रन्थपर्यालोचने तु इदं च वचनं यद्विधौ भाष्यादौ पठितमपि क्यब्विधौ "मृजेर्विभाषा"(पाoसूo3-1-113)इत्यस्याग्रे एव पाठ्यमित्येव भाष्यतात्पर्यं युक्तम्, विकल्पाकरणेन लघुत्वादिति लभ्यते। तस्मिन्नपि पक्षे वध्यशब्दो धातुस्वरेमाद्युदात्तः, क्यप्तु पित्त्वादनुदात्तः। न च नञ्समासे "ययतोश्चातदर्थे"कृत्योकष्णुच्चार्वादयश्च"(पाoसूo6-2-160)इत्यस्य प्रवृत्त्येष्टसिद्धेः। असमस्ते एव विशेषाभावस्य प्रतिपाद्यत्वाच्च।

 (पाoसूo3-1-98)

 पोरदुपधात्(पाoसूo3-1-98)॥ पवर्गान्तादकारोपधात् धातोर्यत् स्यात्। ण्यतोऽपवादः। शप्यम्। लभ्यम्। पोः किम्? वाक्यम्। "चजोः कु घिण्ण्यतोः"(पाoसूo7-3-52)इति कुत्वम्। अदुपधात्किम्? कोप्यम्। तपरकरणं किम्? आप्यम्। कुप कोपने(दिoपo127)आप्लृ व्याप्तौ(स्वाoपo14)आभ्यां ण्यति तित्स्वरः। यति तु "यतोऽनावः"(पाoसूo6-1-213)इति स्यात्।

 (पाoसूo3-1-99)

 शकिसहोश्च(पाoसूo3-1-99)॥ स्पष्टम्। शक्यम्, सह्यम्।

 (पाoसूo3-1-100)

 गदमदचरयमश्चानुपसर्गे(पाoसूo3-1-100)॥ व्यत्ययेन पञ्चम्यर्थे सप्तमी। एभ्योऽनुपसर्गेभ्यो यत्स्यात्। गद्यम्। मद्यम्। चर्यम्। यम्यम्। अनुपसर्गे किम्? "न नैषधे कार्यमिदं निगाद्यम्"। प्रमाद्यम्। प्रचार्यम्। यमेः पूर्वेणैव सिद्धे नियमार्थं वचनम् "अनुपसर्गादेव यथा स्यात् सोपसर्गान्मा भूत्" इति। कथं तर्हि 'तेन न तत्र भवेद्विनियम्यम्" "अनियम्यस्य नायुक्तिः" "त्वया नियम्या ननु दिव्यचक्षुषा" इत्यादि? प्रमादपाठ एवायम्। \`विनियाम्यम्' इत्यादि दीर्घ एव तु पठनीय इति हरदत्तः। नियमे साघुर्नियम्य इति "तत्र साधुः"(पाoसूo4-4-98)इति यदित्यन्ये। केवलाद्यतं कृत्वा निशब्देन समास इत्यपरे।

 चरेराङि चागुरौ(काoवाo)॥ सोपसर्गार्थं वार्तिकम्। आचर्यो देशः। गन्तव्य इत्यर्थः। अगुरौ किम्? आचार्यो गुरुः।

 (पाoसूo3-1-101)

 अवद्यपण्यवर्या गर्ह्यपणितव्यानिरोधेषु(पाoसूo3-1-101)॥ अवद्यादयस्त्रयो यथासंख्यं गर्ह्यादिष्वर्थेषु निपात्यन्ते। तत्र वदेर्नञि उपपदे "वदः सुपि क्यपू च"(पाoसूo3-1-106)इति यत्क्यपोः प्राप्तयोर्यदेव यथा स्यात्, सोऽपि गर्हायामेव यथा स्यादित्युभयार्थं निपातनम्। अवद्यं पापम्। अवचनार्हत्वात्। गर्ह्ये किम्? अनुद्यं गुरुनाम्। तद्धि न गर्ह्यं वचनार्हं तु न भवति,

 आत्मनाम गुरोर्नाम नामातिकृपणस्य च।

 श्रेयस्कामो न गृह्णीयात् ज्येष्ठापत्यकलत्रयोः॥

 इति स्मृतेः। अत्र "वदः सुपि"(पाoसूo3-1-106)इति क्यबेव भवति। यजादित्वात् सम्प्रसारणम्। "नलोपो नञ" "तस्मान्नुडचि"(पाoसूo6-3-73,74)पणेर्व्यवहारार्थात् ण्यति प्राप्ते यत् विधीयते। पण्यः कम्बलः। पण्या गौः। पाण्यम् अन्यत्। स्तुत्यर्हम् इत्यर्थः। \`पणितव्य' शब्दस्य साधारणत्वेऽपि निपातनस्य रूढ्यर्थत्वात् पण्यशब्दस्य व्यवहर्तव्ये एव रूढत्वादर्थनियमो लभ्यते। उक्तञ्च-

 धातुसाधनकालानां प्राप्त्यर्थं नियमस्य च।

 अनुबन्धविकाराणां रूढ्यर्थं च निपातनम्॥ इति।

 वृङ्‌सम्भक्तौ(क्र्याoआo37)अस्माद्यत् अप्रतिवन्धोशतेन सहस्रेण वर्या कन्या। शतसहस्रशब्दावनियतवचनौ, कन्याया वरणे वरयितॄणां नियमो नास्तीत्यर्थः। \`वृङ' एवेदं निपातनम्, तत्रैव अनिरोधसम्भवात्। तेन \`वृञ् वरणे'(स्वाoउo8)इत्यस्मात् "एतिस्तुशास्"(पाoसूo3-1-109)इत्यादिना क्यबेव, वृत्या। इह सूत्रे अवद्यादीनि अविभक्तिकानि पृथक् पदानि, न तु द्वन्द्वस्य जसन्तस्य निर्द्देशः। तेन \`वर्या' इति स्त्रियामेव निपात्यते। अस्त्रियान्तु "ऋहलोः"(पाoसूo3-3-124)इति ण्यदेव-वार्या ऋत्विजः, इति वृत्तिकारमतम्। न चात्र "एतिस्तु"(पाoसूo3-1-109)इति क्यप् शङ्क्यः, तत्र 'वृञ' एव ग्रहणं न तु \`वृङ' इति वक्ष्यमाणत्वात्।

 भट्टिस्तु द्वन्द्वाज्जसा निर्द्देशं मन्वानः पुल्लिङ्गेऽपि यतं प्रायुङ्क्त-

 सुग्रीवो मम वर्योऽसौ भवता चारुविक्रमः। इति।

 पुरुषोत्तमादयोऽप्येवम्।

 (पाoसूo3-1-102)

 वह्यं करणम्(पाoसूo3-1-102)॥ वह्यं निपात्यते करणं चेद्भवति। वहन्त्यनेनेति वह्यं शकटम्। करणे किम्? वाह्यम् अन्यत्, वहनकर्मेत्यर्थः।

 (पाoसूo3-1-103)

 अर्यः स्वामिवैश्ययोः(पाoसूo3-1-103)॥ ऋ गतौ(भ्वाoपo961)अस्मात् ण्यति प्राप्ते यत् निपात्यते। अर्यः स्वामी वैश्यो वा। स्वामि वैश्ययोः किम्? आर्यो ब्राह्मणः। प्राप्तव्य इत्यर्थः। अत्र भाष्ये \`स्वामिन्यन्तोदात्तत्वञ्च' इत्युक्तम्। वैश्ये तु "यतोऽनावः"(पाoसूo6-1-213)इति आद्युदात्तमेव। अथ यो वैश्यः स्वामी च तत्र कथमिति चेत्? वैश्यत्वविवक्षायामाद्युदात्तम्, स्वामित्वविवक्षायामन्तोदात्तम्। अत एव \`अर्यः स्वाम्याख्या चेत्' इति फिट्‌सूत्रे आख्याग्रहणं कृतम्। तथा चेदृशे विषये युगपदर्थद्वयविवक्षा न कर्तव्यैवेति फलितोऽर्थः।

 (पाoसूo3-1-104)

 उपसर्या काल्या प्रजने(पाoसूo3-1-104)॥ उपपूर्वात्सृदातोर्भौवादिकात् जौहोत्यादिकाच्च यत् निपात्यते प्रथमगर्भग्रहणे प्राप्तकाला चेत्। उपसर्या गौः, गर्भाधानार्थं वृषभेणोपगन्तुं योग्या इत्यर्थः। काल्याप्रजने इति किम्? उपसार्या शरदि मधुरा, प्राप्तव्या इत्यर्थः। कर्मणिं ण्यत्। \`काल्या' इत्यत्र \`तदस्यप्राप्तम्' इति वर्त्तमाने "कालाद्यत्"(पाoसूo5-1-107)इति यत्। प्रजननं प्रजनः, भावे घञ्। "जनिवध्योश्च"(पाoसूo7-3-35)इति वृद्धिनिषेधः।

 (पाoसूo3-1-105)

 अजर्यं सङ्गतम्(पाoसूo3-1-105)॥ नञ्‌पूर्वाज्जीर्यतेः कर्त्तरि यन्निपात्यते सङ्गतं चेत् विशेष्यम्। \`सङ्गतम्' इति नपुंसके भावे क्तः। न जीर्यतीत्यजर्यं सतां सङ्गतम्। इह \`अजर्यम्' इति समुदायस्य सङ्गतं वाच्यम् इत्यर्थो न ग्राह्यः, उदाहरणे सहप्रयोगानुपपत्तेः। न च \`घटः कलशः' इतिवत् व्याख्यानपरतया सहप्रयोगः,

 तेन सङ्गतमार्येण रामाजर्यं कुरु द्रुतम्।

 इति भट्टिप्रयोगात्।

 मृगैरजर्यं जरसोपदिष्टमदेहबन्धाय पुनर्बबन्ध।

 इति कालिदासप्रयोगस्तु \`सङ्गतम्' इत्यध्याहृत्य व्याख्येयः। सङ्गतं किम्? अजरिता कम्बलः। कर्त्तरि निपातनम् इत्युक्तत्वात् भावे सङ्गतकर्तृकेऽपि ण्यदेव भवति।\`अजार्यं सङ्गतेन' इति।

 (पाoसूo3-1-106)

 वदः सुपि क्यप् च(पाoसूo3-1-106)॥ \`अनुपसर्गे इति वर्तते' इति वृत्तिकृत्। वदेर्धातोरनुपसर्गे सुप्युपपदे क्यप् स्यात् चाद्यत्। ब्रह्मोद्यम्, ब्रह्मवद्यम्, भावे क्यप् पूर्ववत्सम्प्रसारणम्। ब्रह्म वेदः, तस्य वदनमित्यर्थः। ननु सकर्मकाद्भावे कृत् प्रत्ययो दुर्लभः, "भावे चाकर्मकेभ्यः" "तयोरेव कृत्यक्तखलर्थाः"(पाoसूo3-4-69,70)इति वक्ष्यमाणत्वादिति चेत्? सत्यम्, उत्तरसूत्रादिह भावग्रहणस्यापकर्षणान्नोक्तदोषः। इह सूत्रे अनुपसर्गग्रहणस्यानुवृत्तिर्यद्यपि वृत्तिभाष्यादिषु स्थिता, तथापि सा नावश्यकी, "सत्सूद्विष"(पाoसूo3-2-61)इति सूत्रे उपसर्गग्रहणं ज्ञापकम्-\`अन्यत्र सुब्ग्रहणे उपसर्गग्रहणं न' इति वक्ष्यमाणेन गतार्थत्वात्। \`सर्वथाऽप्युपसर्गे न' इति फलं निर्विवादम्। तेनेह ण्यदेव-प्रवाद्यम्, अनुवाद्यम्, अपवाद्यम्। यत्तु भट्टवार्त्तिके \`अनूद्यम्' इति प्रयुक्तं व्याकरणाधिकरणे, तत्र निश्चयार्थेनुशब्दे उपपदे क्यपं विधाय नञ्समासे सति कथञ्चित्समाधेयमिति न्यायसुधायामेव स्पष्टम्।

 (पाoसूo3-1-107)

 भुवो भावे(पाoसूo3-1-3-1-107)॥ भवतेरनुपसर्गे सुप्युपपदे क्यप् स्यात् भावे। यत्तु नानुवर्त्तते, पूर्वसूत्र चानुकृष्टत्वात्। ब्रह्मणो भावो ब्रह्मभूयम्। सुपि इत्येव-भव्यम्। अनुपसर्गे इत्येव-प्रभव्यम्। ननु अनुपसर्गे भवतिरकर्मकः, तस्माद्भावे एव भविष्यति, तत्किं भावग्रहणेनेति चेत्? मैवम्, प्राप्त्यर्थात्कर्मणि प्रसङ्गात्सत्तार्थकादपि कालादिकर्मणि प्रसङ्गात् उत्तरार्थत्वाच्च।

 (पाoसूo3-1-108)

 हनस्त च(पाoसूo3-1-1-8)॥ हन्तेर्धातोरनुपसर्गे सुबन्ते उपपदे भावे क्यप् स्यात् तकारश्चान्तादेशः। ब्रह्महत्या। एतत्सूत्रविहितक्यप्प्रत्ययान्तस्य स्वभावात् स्त्रीलिङ्गत्वमेव लोके। छन्दसि तु क्लीबतापीष्यते। सनादेव दस्युहत्याय जज्ञिषे।

 छन्दसि स्त्रियां क्यप् चिद्वक्तव्यः(काoवाo)॥ तरति ब्रह्महत्यां योऽश्वमेधेन यजते। सुपीति किम्? घातो वर्त्तते। ण्यत्तु न भवति, सकर्मकाद्भावे विधानाभावात्। कर्माविवक्षायामकर्मकत्वेऽपि न भवति, अनभिदानात्। अनुपसर्गे इत्येव। प्रघातो वर्त्तते। 

 (पाoसूo3-1-109)

 एतिस्तुशास्वृदृजुषः क्यप्(पाoसूo3-1-109)॥ सुप्यनुपसर्गे भाव इति निवृत्त्म्। एभ्यः क्यप् स्यात्। \`एति' इति इण एव ग्रहणं नेङिकोः, तयोरधिपूर्वयोरेव प्रयोगात् \`एति' इति निर्द्देशानुपपत्तेः। तथा च 'रक्षार्थं वेदानामद्येवं व्याकरणम्" इति भाष्ये यदेव प्रयुक्तः। केचित्तु "इण्वदिक इति वक्तव्यम्"(काoवाo)इति वचनादधीत्यमित्युदाहरन्ति। इत्यः। कथन्तर्हि उपेयमिति?ईङ गतौ(दिoआo37)इति दैवादिकाद्यत्। स्तुत्यः। शिष्यः, "शास इदङ्हलोः"(पाoसूo6-4-34)इति इत्वम्, "शासिवसि"(पाoसूo8-3-60)इति षत्वम्। \`आङः शासु इच्छायाम्"(अoआo12)इत्यस्यापि ग्रहणम्, अविशेषात्। तेन \`आशास्यम्' इति धातुस्वरेण मध्योदात्तं पदं भवति। ण्यति तु "गतिकारकोपपदात्कृत्" इति अन्तस्वरितत्वं स्यात्। केचित्तु "शासु अनुशिष्टौ'(अoपo65)इत्यस्यैव ग्रहणमिच्छन्ति। \`वृ' इति वृञो ग्रहणं न वृङः पूर्वोत्तरसाहचर्येणोभयपदिनो ग्रहणाज् ज्ञापकात्। यदयं "ईडवन्दवृशंसदुहां ण्यतः"(पाoसूo6-1-21)इति वार्याशब्दस्याद्युदात्तत्वं शास्ति। तत्र हि ईडिवन्दिभ्याम् अकारवद्विकरणप्रकृतिभ्यां साहचर्यात् आत्मनेपदिनो वृङो ग्रहणम्। वृत्यः। दृत्यः। जुष्यः। \`क्यप्' इति वर्तमाने पुनः क्यब्ग्रहणं बाधकबाधनार्थम्। तेन "ओरावश्यके"(पाoसूo3-1-125)इति ण्यतं बाधित्वा क्यबेव भवति। तथाहि, इह सूत्रे स्तौतेर्ग्रहणस्यावकाश आवश्यकाविवक्षायां स्तुत्य इति, "ओरावश्यके" इत्यस्यावकाशो \`अवश्यलाव्यम्'। \`अवश्यस्तुत्यः' इत्यत्र उभयप्रसङ्गे परत्वात् ण्यत् स्यात्, पुनः क्यब्ग्रहणात् क्यबेव भवति।

 शंसिदुहिगुहिभ्यो वेति वक्तव्यम्(काoवाo)॥ शस्यम्, शंस्यम्। दुह्यम्, दोह्यम्। गुह्यम्, गोह्यम्। एतच्च वृत्तावेव स्थितम्। भाष्ये तु नास्ति तत्र "प्रशस्यस्य श्रः"(पाoसूo5-3-60)"इडवन्दवृशंसदुहां ण्यतः"(पाoसूo6-1-214)इति सूत्रद्वयप्रामाण्यात् शंसेः सिद्धम्। इतरयोस्तु मूलं मृग्यम्।

 आङ्पूर्वादञ्जेः संज्ञायामुपसंख्यानम्(काoवाo)॥ अञ्जू व्यक्ति म्रक्षणादिषु(रुoपo21)। अस्मात् बाहुलकात्करणे क्यप्। 'अनिदितां हल"(पाoसूo6-4-24)इति नलोपः, आज्यम्। ननु ण्यत्येव नलोपः कस्मान्नोक्त इति चेत्? न, कुत्वप्रसङ्गात्, तित्स्वरप्रसङ्गाच्च। तस्मात्क्यबन्त एवायम्। नन्वेवमवग्रहः प्राप्नोति, न चेष्टापत्तिः, "आज्यं किमासीत्परिधिः क आसीत्" इत्यादौ पदकारस्तैदकरणात् इति चेत्?

 अत्र भाष्यम्-न लक्षणेन पदकारा अनुवर्त्याः पदकारैस्तु लक्षणमनुवर्त्त्यमिति। अयमाशयः-संहितैव नित्या पदविच्छेदस्तु पौरुषेयः। अन एवार्थविनिश्चयाभावान्नावगृह्णन्ति। यथा \`हरिद्रव' इति। अत्र किं हरिशब्द इकारान्तः, उत हरिच्छब्स्तकारान्त इति सन्देहः, किञ्च "वनेन वायः" इति मन्त्रे "वेति चय इति च चकार शाकल्यः" इत्युपन्यस्य "उदात्तं त्वेवमाख्यातमभविष्यत्" इति अधायिशब्दे अट्‌स्वरप्रसङ्गेन दूषयित्वा वेरपत्यं \`वाय' इत्येकपद्येन सिद्धान्तं कुर्वन् यास्कः पदविभागस्य पौरुषेयत्वं स्पष्टमेवाचष्टे। अपि च सति पदत्वे अवग्रहः, असति तु न, इति द्वयमपि प्रायोवादमात्रं सम्प्रदायानुरोधागातुम्" इत्यादौ अवग्रहाभावात् "ईयिवांसमतिस्त्रिधः" देवयन्तो यथामतिम्" इत्यादाववग्रहाच्चेति दिक्।

 प्रक्रियाकौमुद्यान्तु \`अज गतौ क्षेपणे च' (भ्वाoपo230)इत्यस्य \`आज्यम्' इत्युक्तं, तत्तु भाष्यविरुद्धम्, अर्थाननुगुणञ्च, इति प्रामाणिकैरुपेक्ष्वमेव।

 (पाoसूo3-1-110)

 ऋदुपधाच्चाक्लृपिचृतेः(पाoसूo3-1-110)॥ ऋकारोपधाद्धातोः क्यप् स्यात् क्लृपिचृती वर्जयित्वा। वृत्-वृत्यम्। वृध्-व-द्यम्। अक्लृपिचृतेरिति किम्? कृप् सामर्थ्ये(भ्वाoआo763)कल्प्यम्। कृपेर्लत्वस्यासिद्धत्वात् ऋकारलृकारयोः सवर्मसंज्ञाविधानाच्च ऋदुपधत्वम्। चृति हिंसाग्रन्थनयोः(तुoपo44)चर्त्यम्। तपरकरणं किम्? कॄत संशष्दने(चुoपo120), णिजभावे णयदेव भवति। कीर्त्यम्। इदमेव च तपरकरणं लिङ्गम्, "अनित्यण्यन्ताश्चुरादयः" इत्यत्र। णिजन्तात्तु णिलोपे कृते चाकृते च दित्स्यमितिवद्यदेव। तेन "यतोऽनावः"(पाoसूo6-1-213)इत्याद्युदात्तता भवति।

 (पाoसूo3-1-111)

 ई च खनः(पाoसूo3-1-111)॥ खनः क्वप् स्यात् ईकारश्चान्तादेशः। दीर्घनिर्द्देशः प्रश्लेषार्थः। तत्र द्वितीय इकारो "ये विभाषा"(पाoसूo6-4-43)इत्यात्वबाधनार्थः। अन्वथा "ये विभाषा" इत्यस्यावकाशः-\`खायते' \`खन्यते'। इत्वस्यावकाशः यस्मिन्पक्षे आत्वं नास्ति। आत्वपक्षे उभयप्रसङ्गे परत्वादन्तरङ्गत्वाच्चात्वं स्यात्। "ये विभाषा" इति विषयसप्तमी। तथा च यकारादौ बुद्धिस्थे एव भवदात्वमन्तरङ्गम्। अयंत्विकारः क्यपा सह विधानाद्वहिरङ्गः। तदित्थम्-"ये विभाषा" इति विषयसप्तमीति पक्षमाश्रित्य सूत्रकृता दीर्घोच्चारणं कृतम्। भाष्यकृता तु परसप्तमीमाश्रित्य प्रत्याख्यातम्। तथाहि, परसप्तमीपक्षे इत्वमन्तरङ्गम्, परनिमित्तमनपेक्ष्य विधानात्। क्यप्सन्नियोगशिष्टं हि तत्। तथाच तदेवात्वस्य बाधकम्। ननु ह्रस्वादेशे तस्य पूर्वेण सह आद् गुणे सत्यपि "षत्वतुकोरसिद्धः"(पाoसूo6-1-86)इति एकादेशस्यासिद्धतया "ह्रस्वस्य पिति कृति तुक्"(पाoसूo6-1-71)इति तुक् स्यात् अतो दीर्घ एव विधेयः इति चेत्? न, पदान्तपदाद्योरेकादेशस्तुग्विदावसिद्धः, न, त्वन्योऽपि इति वक्ष्यमाणत्वात्। अन्यथा \`वृक्षे छत्रम्' इत्यत्र ङौ आद्‌गुणस्वासिद्धत्वात् "छे च'(पाoसूo6-1-73)इति ह्रस्वाश्रयो नित्यस्तुक् स्यात्, इष्यते तु "दीर्घात्" "पदान्ताद्वा'(पाoसूo6-1-75,76)इति दिक्। खेयम्।

 (पाoसूo3-1-112)

 भृञोऽसंज्ञायाम्(पाoसूo3-1-112)॥ क्यप् स्यात्। भृत्वाः कर्मकराः, भर्त्तव्वा इत्यर्थः। तथा च क्रियाशब्दोऽयं, न तु संज्ञा।

 समश्च बहुलम्(काoवाo)॥ असंज्ञायामेव। सूत्रेण नित्वं प्राप्तस्य क्यपो विकल्पार्थमिदं वार्त्तिकम्। सम्भूत्याः, सम्भार्याः। असंज्ञायां किमि? भार्यो नाम क्षत्रियः।

 संज्ञायां पुंसि दृष्टत्वान्न ते भार्या प्रसिध्यति।

 स्त्रियां भावाधिकारोऽस्ति तेन भार्या प्रसिध्यति॥

 अथवा बहुलं कृत्याः संज्ञायामिति च स्मृतम्।

 यथा पत्यं यथा जन्यं यथा भित्तिस्तथैव सा॥

 अस्यार्थः-ते तव सूत्रकारस्य भार्याशब्दो न सिध्यति, णयतं बाधित्वा "संज्ञायां समजनिषद"(पाoसूo3-3-99)इत्यादिना क्यपः प्रसङ्गात्। ननु "नृञोऽसंज्ञायाम्"(पाoसूo3-1-112)इति प्रकृतसूत्रे संज्ञायां निषेधसामर्थ्यात् "संज्ञायाम्"(पाoसूo3-3-99)इत्यादिसूत्रान्तरप्राप्तोऽपि क्यप् भृञः संज्ञायां न भविष्यति। न चैव तत्र "संज्ञायाम्" इत्यस्य वैयर्थ्यं, धात्वन्तरेषु चरितार्थत्वात्, इत्याशङ्क्याह-संज्ञायामित्यादि। प्रतिषेधस्येति शेषः, \`असंज्ञायाम' इत्वस्य प्रतिषेधस्य पुंसि \`भार्या नाम क्षत्रियः' इत्यत्र दृष्टत्वात् चरितार्थत्वात्। तथा च सामर्थ्यं नास्तीति भावः। तस्मात् भार्याशब्दो न सिद्ध्यतीति चोद्यं सुस्थम्।

 उत्तरमाह-स्त्रियां भावाधिकारोऽस्तीति। ननु "संज्ञायां समज"(पाoसूo3-3-99)इति सूत्रे वृत्तिकृद्वक्ष्वति भावे इति न स्वर्यते पूर्वएवाधिकार इति। युक्तं चैतत्, \`समजन्ति तस्यामिति सम्ज्वा' \`निषीदन्ति तस्यामिति निषद्या' इत्यादिदर्शनात्। तत्कथमुच्यते \`स्त्रियां भावाधिकारोऽस्तीति? सत्यम्। स्त्रियां-स्त्रीप्रकरणे "संज्ञायां समज" इत्वादिना क्यपि विधीयमाने भावस्याधिकारः अभिधेयत्वोपगमलक्षणो व्यापारोऽस्ति। शब्दशक्तिस्वाभाव्याद्भाव एव क्यप् न तु कर्मणीत्वाशवः।

 एतदपरितोषादेवाह-अथवेति। न पतन्त्यनेनेत्यपत्यम्। अजन्तात् भावकर्मणोर्विधीयमानोऽपि यत् हलन्तात्करणे च भवति। \`जन्यम्' इत्यत्रापि हलन्ताद्यत्, \`भित्तिः' इत्यत्र "षिद्भिदादिभ्योऽङ्"(पाoसूo3-3-104)इत्यङो विषये क्तिन्। सर्वमिदं यथा बाहुलकाद्भवति, एवं भार्याशब्दे क्यब्विषये ण्यद्भवतीत्यर्थः। अथवा इत्थं समाधेयम्-क्यब्विधौ भृञ् भरणे(भ्वाoउo923)इति भ्वादिरेव गृह्यते न जौहोत्यादिको डुभृञ् भरणे(जुoउo5), द्व्यनुबन्धकत्वात्। एवञ्च विभर्तेर्वा \`भॄञ्भरणे'(क्र्याoपo19)इति दीर्घान्तात् क्र्यादेर्वाण्वति भार्याशब्दो निर्बाध एवेति।

 (पाoसूo3-1-113)

 मृजेर्विभाषा(पाoसूo3-1-113)॥ ऋदुपधत्वान्नित्यं क्यपि प्राप्ते विकल्पार्थं सूत्रम्। परिमृज्वः। परिमार्ग्यः। ण्वत्पक्षे "मृजेर्वृद्धिः"(पाoसूo7-2-114) \`चजोः'(पाoसूo7-3-52)इति कुत्वम्॥

 (पाoसूo3-1-114)

 राजसूयसूर्यमृषोद्यरुच्यकुप्वकृष्टपच्याव्वथ्याः(पाoसूo3-1-114)॥

 एते सप्त क्यवन्ता निपात्यन्ते। अभिषिक्तः क्षत्रियो राजा तेन सोतव्योऽभिषवद्वारेम निष्पादयितव्य इत्यर्थे कर्मणि क्यप्। दीर्घत्वञ्च निपात्वते रूढ्यर्थम्। यद्वा लतात्मकः सोमो राजा, "राजानं क्रीणन्ति" इत्यादौ दर्शनात्। स सूयते कण्ड्‌यते अत्र इत्यर्थे अधिकरणे क्यप्। निपातनं रूढ्यर्थम्। तेन आद्यपक्षे अश्वमेधादौ द्वितीयपक्षे ज्योतिष्टोमादौ च नातिप्रसङ्गः। राजसूयशब्दश्च पुन्नपुंसकलिङ्गोऽर्धर्चादित्वात्। सरत्याकाशमार्गे इति सूर्यः। \`सृ गतौ'(भ्वाoपo960)। कर्तरि क्यप् निपातनादुत्वं, रपरत्वं, "हलि च'(पाoसूo8-2-77)इति दीर्घः। यद्वा \`षू प्रेरणे'(तुoपo128)तुदादिः। सुवति-कर्मणि लोकं प्रेरयति इत्वर्थे कर्तरि क्यपि कृते क्यपो रुडागमश्च निपात्यते। मृषोपपदाद्वदेः कर्मणि क्यप्। पक्षे यति प्राप्ते नित्यं क्यप् निपात्यते। विशेष्यनिघ्नोऽयम्।

 भवन्ति नोद्दामगिरां कवीनामुच्छ्रायसौन्दर्यगुणा मृषाद्याः।(माoकाo4-10)

 इति माघः रोचते असौ रुच्यः। कर्त्तरि क्वप्।

 गुपेरादेः कुत्वञ्च संज्ञायाम्। कुप्यम्। सुवर्मरजतातिरिक्तस्य धनस्येयं संज्ञा। कृष्टे स्वयमेव पच्यन्ते कृष्टपच्याः। कर्मकर्त्तरि निपातनम्। इहान्तोदात्तत्वमपि निपात्यते। शुद्धे तु कर्मणि \`कृष्टपाक्यः' इत्येव भवति। न व्यथते अव्यथ्यः, कर्तरि क्यप्। अत्र वार्तिकानि-

 सूयरुच्यव्यथ्याः कर्तरि(काoवाo)॥

 सूसर्तिभ्याञ्च सर्तेरुत्वम्(काoवाo)॥

 सुवतेर्वा रुडागमः(काoवाo)॥ कुप्यं संज्ञायाम्(काoवाo)इति।

 भिद्योद्ध्यौ नदे(पाoसूo3-1-115)॥ भिदेरुज्झेश्च कर्तरि क्यप् उज्झेर्धत्वञ्च। भिनत्ति कूलं भिद्यः। उज्झत्युदकम् उद्ध्यः। नदे किम्? भेत्ता। उज्झिता।

 (पाoसूo3-1-116)

 पुष्यसिध्यौ नक्षत्रे(पाoसूo3-1-116)॥ पुषेः सिधेश्च अधिकरणे क्यप् निपात्यते नक्षत्रे अभिधेये। पुष्यन्त्यस्मिन्नारब्धा अर्था इति पुष्यः। सिध्वन्त्यस्मिन्निति सिध्यः। नक्षत्रे इति किम्? पोषणं, सेधनम्। पुष्यसिध्यशब्दौ पर्यायौ। स्वरूपपरत्वात्तु सूत्रे द्वन्द्वः। \`पुष्ये तु सिध्वतिष्यौ'(अoकोo3-24)इत्यमरः। तत्र तुष तुष्टौ(दिoपo78)इत्यस्मात् बाहुलकादधिकरणे ण्वति "सूर्यतिष्य"(पाoसूo6-4-149)इति निपातनादुकास्येकार इत्येक्। \`तिष्यः पुष्ये कलियुगे'(अoकोo3-3-155)इत्वमरव्याख्याने क्षीरस्वामी त्वाह-त्विष दीप्तौ(भ्वाoउo1026)"अध्न्यादयश्च"(उoसूo561)इत्यौणादिकयक्प्रत्ययान्तः। निपातनाद्वलोपः।

 (पाoसूo3-1-117)

 विपूयविनीवजित्या मुञ्जकल्कहलिषु(पाoसूo3-1-117)॥ पूङ् नीञ्जिभ्यः क्यप् निपात्यते यथासंख्यं मुञ्जादिषु वाच्येषु। पूङ् पवने(भ्वाoआo991)विपूर्वः। विपूयो मुञ्जः। \`रज्ज्वादिकरणाय शोधयितव्यः' इत्यर्थः। मुञ्जस्तृणविशेषः। विनीयः कल्कः। कल्कशब्दोऽयमस्ति पिष्टे औषधविशेषे। यथा-

 पथ्या शुण्ठी सैन्धवांशस्य कल्कः पेयो नित्यं सर्वरोगक्षयाय। इति।

 अस्ति च पापे, \`तपो न कल्कोऽध्ययनं न कल्कः' इत्युपक्रम्य \`तामस्य ग्रहणमिति केचित्। अविशेषेणेति हरदत्तः। तथाच माघः प्रायुङ्क्त--\`अविनीयसम्भ्रमविकासिभक्तिभिः' इति। जि अभिभवे(भ्वाoपo971)। जित्यो हलिः। \`बलेन कष्टव्यः' इत्यर्थः। महद्धलं हलिः। कृष्टसमीकरणार्थं स्थूलकाष्ठमुच्यते। विपव्यम्। विनेयम्। जेयञ्चान्वत्। खर्वत्र "अचो यत्"(पाoसूo3-1-97)।

 (पाoसूo3-1-118)

 प्रत्यपिभ्यां ग्रहेः(पाoसूo3-1-118)॥ क्यप् स्यात्। मत्तस्य न प्रतिगृह्यम्। तस्मान्नापिगृह्यम्।

 (पाoसूo3-1-119)

 छन्दसीति वक्तव्यम्(काoवाo)॥ लोके तु-प्रतिग्राह्यम्, अपिग्राह्यम्। गृहेर्धातोः क्यप् स्यात्। प्रगृह्यम्पदम्। वस्य प्रगृह्यसंज्ञा विहितेति वृत्तिः। यद्यपि पदावयवस्य द्विवचनादेः प्रगृह्यसंज्ञा न तु पदस्य, तथापि अवयवधर्मस्य समुदाये उपचारो बोध्यः। यद्वा यौगिकोऽयं पदशब्दः पठ्यते, गम्यतेऽनेनार्थ इति। असन्निकर्षश्चात्र गृहेरर्थः, \`अग्नी अत्र' इत्यादौ हि प्रकृतिभावात् यणाद्यभावे कियताऽपि कालेन व्यवधानात् परस्परमचोन सन्निकृष्यन्ते। तथा च बव्हृचप्रातिशाख्यम्-स्वरान्तरं तु विवृत्तिः, सा वा स्वरभक्तिकालेति। स्वरभक्तिकालस्तु अर्द्धमात्रा पादमात्रा वा, द्राघीयसी सार्द्धमात्रेति तत्रैवोक्तत्वात्। तथा चाचोरन्तरालस्य विवृत्तिसंज्ञकस्य वर्णशून्यकालस्य क्वचिदर्द्धमात्रत्वं क्वचित्पादमात्रत्वं चेति फलितोऽर्थः। एतद्व्यवस्था तु शिक्षासु बोद्धव्या। अवगृह्यं पदम्, यस्यावग्रहः क्रियते इति वृत्तिः। अवग्रहो विच्छेदः। अत्रापि गृह्णातेरर्थः प्राग्वत्, मात्रा ह्रस्वस्तावदवग्रहान्तरमिति प्रातिशाख्यात्। अत्र पदकाले समासे पूर्वपदमेवगृह्यमिति हरदत्तः। उपलक्षणञ्चैतत्, \`हरिभिः' इत्यादेरपि सङ्ग्राह्यत्वात्। तस्मात् महापदसंज्ञाक्रान्ते य एकदेशः पदकाले विच्छिद्य पठ्यते, स सर्वोऽप्यवगृह्यमिति स्थितिः। स्वेनैव ईरितुं शीलमस्य स्वैरी स्वतन्त्रः। अस्वैरी परतन्त्रः। गृह्यका इमे, \`गृहीतका' इत्यर्थः। उभयत्रानुकम्पायां कन्। पञ्जरादिबन्धेन परतन्त्रीकृताः शुकादय उच्यन्ते।

 गृहासक्ताः पक्षिमृगाः छेकास्ते गृह्यकाश्च ते।

 (अoकोo5-46)इत्यमरः। बाह्यायाम्-ग्रामगृह्या, नगरगृह्या सेना। \`ग्रामनगराभ्यां बहिर्भूता' इत्यर्थः। स्त्रीलिङ्गनिर्देशात्पुन्नपंसकयोर्नभवति। पक्षे भवः-पक्ष्यः। दिगादित्वाद्यत्। वासुदेवगृह्यः। आर्यगृह्यः। तत्पक्षाश्रित इत्यर्थः।

 (पाoसूo3-1-120)

 विभाषा कृवृषोः(पाoसूo3-1-120)॥ क्वप् स्यात्। पक्षे ण्यत्। कृत्यम्। कार्यम्। वृषु सेचने(भ्वाoपo707)। वृष्यम्। वर्ष्यम्।

 (पाoसूo3-1-121)

 युग्यञ्च पत्रे(पाoसूo3-1-121)॥ पतन्त्यनेन पत्रं वाहनम्। "दाम्नीशस"(पाoसूo3-2-182)इत्यादिना करणे ष्ट्रन्। तस्मिन्नर्थे युजेः कर्मणि क्यप् कुत्वञ्च निपात्यते। युग्यो गौः। पत्रे किम्? \`योग्यम्' अन्यत्। ण्यति "चजोः"(पाoसूo7-3-52)इति कुत्वम्।

 अत्र हरदत्तः-प्राग्घितीयेन यतेदं सिद्धम् "तद्वहतिरथयुगप्रासङ्गम्"(पाoसूo4-4-76)इति। स्वरेऽपि नास्ति भेदः। क्यपि धातुस्वरः, यत्यपि 'यतोऽनावः"(पाoसूo6-1-213)इत्याद्युदात्तत्वम्। \`अयुग्यम्' इत्यत्रापि न स्वरभेदः। "ययतोश्चातदर्थे"(पाoसूo6-2-156)"कृत्योकेष्णुच्चार्वादयश्च"(पाoसूo6-2-160)इत्युभयत्रापि अन्तोदात्तत्वविधानात्। तस्मादिदं सूत्रं शक्यमकर्तुमिति।

 अत्रेदं वक्तव्यम्। \`युग्यो गौः' इत्यादिसिद्धावपि \`युग्योहस्ती' इति वृत्तावुदाहृतं तद्धितेन न सिध्यति, नहि हस्ती युगं वहतीति। कृतातु सिध्यति युज्यते सम्बन्धये ह्यसौ कुथादिनेति। किञ्च असत्यस्मिसूत्रे ण्यत्‌प्रत्ययेन \`योग्यो गौः' इत्यपि स्यात्। अपि च स्वरभेदोऽपि पाक्षिकोऽस्त्येव। "क्रतुर्भवत्युक्थ्यः" इत्यादौ तित्म्वरदर्शनात्। "यतोऽनावः"(पाoसूo6-1-213)इति सूत्रं यदन्ते द्व्यच्के एकाच्प्रकृतिक एव प्रवर्तत इति वेदभाष्यकारप्रतिपादिते पक्षे स्वरभेदस्य दुर्वारत्वादिति दिक्।

 (पाoसूo3-1-122)

 अमावस्वदन्यतरस्याम्(पाoसूo3-1-122)॥ अमाशब्दः सहार्थे वर्त्तते, \`अमात्यः' इत्वादौ दर्शनात्। तस्मिन्नुपपदे वसेर्धातोरथिकरणे ण्यत् तन्निमित्तायां वृद्धौ सत्यां पाक्षिको ह्रस्वश्च निपात्यते। निपातनादेव कालविशेषे रूढिर्लभ्यते। अमा सह सन्निकृष्टौ वसतोऽस्यां चन्द्राक्रौ इत्यमावस्या, अमावास्या। एकदेशविकृतस्यानन्यत्वात् "अमावास्याया वा"(पाoसूo4-3-30)इति दीर्घमध्यमनूद्य विहितस्ताद्धितो ह्रस्वमध्यादपि सिद्ध्यति। यदि तु यत्प्रत्ययान्तस्येदं पाक्षिकं निपातनमित्याश्रीयेत तदा यता मुक्ते \`अमावास्या' इत्यधिकरणे ण्यदेव तावद् दुर्लभः। अथापि बाहुकालाल्लभ्येत, एवमपि "अमावास्याया वा"(पाoसूo4-3-30)इत्यत्र ण्यदन्तग्रहणे यदन्तं न गृह्येत। किञ्च ण्यत्पक्षे उपपदसमासो न स्यात्। मयूरव्यंसकादित्वाद्भविष्यतीति चेत्? एवमपि "गतिकारकोपपदात्"(पाoसूo6-2-139)इति स्वरो न स्यात्, किं त्वन्तोदात्तः स्यात्, इष्यते तु तित्स्वर एव "अमावास्यासुभगा सुसेव" \`यदाग्नेयोऽष्टाकपालोऽमावास्यायाम्' इत्वादौ स्वाशब्दे स्वरितत्वस्य शेषानियातस्य च पठ्यमानत्वात्। तस्मात् "ण्यदन्तस्यैव वृद्धौ सत्यां पक्षे ह्रस्वो निपात्यते" इति यथाव्याख्यानमेवादर्त्तव्यम्। तथा च भाष्यम्-

 अमावसोरहं ण्यतोर्निपातयाम्यवृद्धिताम्।

 तथैकवृत्तिता तयोः स्वरश्च मे प्रसिध्यति॥

 इह व्यक्तिभेदाश्रयो द्विवचनिर्द्देशः। एकस्योति शेषः। ण्यतोः-ण्यदन्तयोः। अमापूर्वयोर्वसोर्मध्ये एकस्य अवृद्धितां ह्रस्वम् अहं निपातयामि। सूत्रकारेणैक्यमापन्नस्येयमुक्तिः। तथा सति तयोः शब्दयोरेका तद्धितवृत्तिर्ययोः तत्ता सिध्यति एकदेशविकृतस्यानन्यत्वात्। एवं निपातयतो मे स्वरोऽपि सिध्‌यति। स च व्याख्यात एव। न च सिद्धान्तेऽपि उत्तरपदप्रकृतिस्वरो दुर्लभः, सूत्रे सप्तम्यभावेन उपपदसंज्ञाया अप्रवृत्तौ उपपदात्परत्वाभावादिति वाच्यम्, \`अमा' इति सप्तम्या लुका निर्द्देशादिति भावः।

 (पाoसूo3-1-123)

 छन्दसि निष्टर्क्यदेवहूयप्रणीयोन्नीयोच्छिष्यमर्यस्तर्याध्वर्यखन्यखान्यदेवयज्यापृच्छ्यप्रतिषीव्यब्रह्मवाद्यभाव्यस्ताव्योपचाय्यपृडानि(पाoसूo3-1-123)॥ एतानि सप्तदश छन्दसि निपात्यन्ते। कृती छेदने (तुoपo154)अस्मात् निस्‌पूर्वात्क्यपि प्राप्ते ण्वत्, आद्यन्तयोर्विपर्यासः, निसः षत्वं च निपात्यते, निष्टर्क्यं चिन्वीत पशुकामः। देवशब्द उपपदे व्हयतेर्जुहोतेर्वा क्यप् दीर्घत्वं तुगभावश्च, स्पर्द्धन्ते वा उदेवहूये। अत्र प्रपूर्वादुत्पुर्वाच्च नयतेः क्यप्, प्रणीयः, उन्नीयः। उत्पूर्वाच्छिषेः क्यप्, उच्छिष्यम्। मृङ् प्राणत्यागे(तुoआo123), स्तञ् आच्छादने(स्वाoउo6), ध्वृ हूर्छने(भ्वाoपo164)एभ्यो यत्, मर्यः, स्तर्या, स्त्रियामेवास्य निपातनम्। ध्वर्यः। खनेर्यत्ण्यतो, खन्यः, खान्यः। देवशब्द उपपदे यजेर्यप्रत्ययः, शुन्धध्वं दैव्याय कर्मणे देवयज्यायै। प्रत्ययस्वरेणान्तोदात्तत्वे कृदुत्तरपदप्रकृतिस्वरः। स्त्रीलिङ्ग एवेदं निपातनम्। आङ्‌पूर्वात्पृच्छेः क्यप्, आपृच्छ्यं धरुणं वाज्यर्षति। प्रतिपूर्वात्सीव्यतेः क्यप् षत्वञ्च, प्रतिषीव्यः। ब्रह्मण्युपपदे वदेर्व्यत्, "वदः सुपि क्यप् च"(पाoसूo3-1-106)इति प्राप्तयोः क्वव्यतोरपवादः, ब्रह्मवाद्यम्। अथ कथं "ब्रह्मोद्यं वदन्ति"(ऋoश्रोoसूo2-4)इति? छन्दसि विशेषविहितेन ण्यता लोके चरितार्थस्य "वदः सुपि" इति क्यपो बाधप्रसङ्गात्। न च "वासरूप"(पoभाo8)इत्युक्तत्वात्। सत्यम्, कृद्व्यत्ययोऽत्र बोध्यः। उक्तं हि, "कालहलच्‌स्वरकर्तृयङां च" इति। तत्र हि कर्तृग्रहमं कृत्प्रत्ययपरमित्यवोचाम।

 भवतेः स्तौतेश्च ण्यत्, भाव्यः, स्ताव्यः। उपपूर्वाच्चिनोतेर्ण्यत् आयादेशश्च निपात्यते पृडे उत्तरपदे। मृड सुखने, पृड च(तुoपo47,48)। इत्येतस्मादिगुपधलक्षणःकः, उपचाय्यपृडम्।

 हिरण्य इति वक्तव्यम्(काoवाo)॥ उपचेयपृडमेवान्यम्। अत्र वावर्त्तिकम्-

 निष्टर्क्ये व्यत्ययं विद्यात् निसः षत्वं निपातनात्।

 ण्यदायादेश इत्येतौ उपचाय्ये निपातितौ॥

 ण्यदेकस्माच्चतुर्भ्यः क्यप् चतुर्भ्वश्च यतो विधिः।

 ण्यदेकस्माद्यशब्दश्च द्वौ क्यपौ ण्यद्विधिश्चतुः॥

 ण्यत्वयमिति, आद्यन्तविपर्यासमत्यर्थः। \`चतुर्भ्यः' इति देवहूयादिषु चतुर्भ्यो धातुभ्यः क्यप्, उपसर्गभेदान्नयतेर्भेदः। द्वौ क्यपाविति, द्वाभ्यां धातुभ्वां द्वाविति भावः। ण्यद्विधिश्चतुरिति सुजन्तम्। \`चतुरो वारान् ण्यद्विधीयते' इत्यर्थः॥

 (पाoसूo3-1-124)

 ऋहलोर्ण्यत्(पाoसूo3-1-124)॥ ऋवर्णान्तात् धातोर्हलन्ताच्च ण्यत् स्यात्। कार्यम्। हार्यम्। वाच्यम्। पाच्यम्। सूत्रे पञ्चम्यर्थे षष्ठी। \`ऋ'इति च अर्तेर्ग्रहणं न भवति, किन्तु वर्णग्रहणम्, हला साहचर्यात्। \`परङ्कार्यम्'(पाoसूo1-4-2)इति निर्द्देशात्। "ईडवन्दवृशंसदुहांण्यतः"(पाoसूo6-4-214)इति लिङ्गाच्च। अत्र वार्त्तिकानि--

 पाणौ सूजेर्ण्यद्विधिः(काoवाo)॥ ऋदुपधत्वात्प्राप्तस्य क्यपोऽपवादः। पाणिभ्यां सृज्यते पाणिसर्ग्या रज्जुः।

 समवपूर्वाच्चेति वक्तव्यम्(काoवाo)॥ समवसर्ग्या।

 लपिदभिभ्याञ्चेति वक्तव्यम्(काoवाo)॥ अपलाप्यम्। अवदाभ्यम्। आभ्यां "पोरदुपघात्"(पाoसूo3-1-98)इति प्राप्तस्य यतोऽपवादः। अत्र \`दभिः' धातुष्वपठितोऽपि वार्त्तिकवचनात् चुराद्यन्ते "बहुलमेतन्निदर्शनम्"(चुoगoसूo)इति बहुलग्रहणाच्चुलुम्पादिवत्साधुः। तथा च प्रयुज्यते-"न तानशान्ति न दभाति तस्कारः" इति, "विष्णुर्गोपा अदाभ्यः" इति च। जयादित्यस्तु आद्यं वार्त्तिकद्वयम्, "एतिस्तुशास्वृ"(पाoसूo3-1-109)इति सूत्रे पठित्वा तृतीयवार्त्तिकोक्तयोर्धात्वोर्मध्ये लपिम्, "आसुयुवपि"(पाoसूo3-1-126)इति सूत्रे रपेरुपरि प्रक्षिप्य अनुक्तसमुच्चयार्थेन चकारेण दभेः सङ्‌ग्रहमाह। तत्र वैरूप्यं निर्बीजमेवेत्यवधेयम्।

 (पाoसूo3-1-125)

 ओरावश्यके(पाoसूo3-1-125)॥ उवर्णान्ताद्धातोर्ण्यत् स्यात् आवश्यके द्योत्ये। अवश्यं भाव आवश्यकम्। मनोज्ञादित्वाद् वुञ्। "अव्ययानां भमात्रे टिलोपः"(काoवाo)। लाव्यम्। पाव्यम्। द्योतितार्थस्यापि क्वचित्प्रयोगो दृश्यते, लाघवं प्रत्यनादरात्। अवश्यलाव्यम्। अत्रोपपदसमासासम्भवेऽपि मयूरव्यंसकादेराकृतिगणत्वात्समासः। उत्तरपदप्रकृतिस्वरत्वमपि तत्रैव निपातनाद्वोध्यम्।

 (पाoसूo3-1-126)

 आसुयुवपिरपित्रपिचमश्च(पाoसूo3-1-126)॥ आङ्‌पूर्वात्सुनोतेर्युप्रभृतिभ्यश्च ण्यत् स्यात्। "अचो यत्" "पोरदुपधात्"(पाoसूo3-1-97,98)इति यथायोगं प्राप्तस्य यतोऽपवादः। अत्र रपेरुपरि लपिर्वृत्तिकृता प्रक्षिप्त इत्युक्तम्। षुञ् अभिषवे(स्वाoउo1)। आसाव्यम्। यु मिश्रणे(अoपo23)। याव्यम्। \`युञ् बन्धने'(क्याoउo7)इत्यस्य तु सानुबन्धकत्वान्नेह ग्रहणम्। वाप्यम्। राप्यम्। अपत्राप्यम्। आचाम्यम्।

 (पाoसूo3-1-127)

 आनाय्योऽनित्ये(पाoसूo3-1-127)॥ नयतेराङ्‌पूर्वात् ण्यदायादेशौ निपात्येते। रूढ्यर्थमपि निपातनम्। ते घटादौ न भवति। किन्तु दक्षिणाग्निविशेष एव भवति। तथाहि-दक्षिणाग्नेर्योनिर्विकल्प्यते वैश्यकुलाद्वित्तवतः भ्राष्ट्राद्वा गार्हपत्याद्वेति। तत्र यो गार्हपत्यादानी यते आहवनीयेन सहैकयोनिः, तत्रैवदं निपातनं, तस्य चानित्यत्वम्, सततमप्रज्वलनात्। अत्र भाष्यम्-

 आनाय्योऽनित्यइति चेद्दक्षिणाग्नौ कृतं भवेत्।

 एकयोनौ तु तं विद्यादानेयो ह्यन्यथा भवेत्॥

 चेदित्यस्यानन्तरं घटादिष्वतिप्रसङ्ग इति शेषः। भवेदिति सम्भावने लिङ्ग निपातनादेव रूढिः सम्भाव्यत इत्यर्थः। एकयोनाविति। आहवनीयेन सहेति शेषः। आनेय इति। घटादावनित्ये भिन्नयोनौ च दक्षिणाग्नौ "अचो यत्"(पाoसूo3-1-97)इति यदेव भवतीत्यर्थ-।

 (पाoसूo3-1-128)

 प्रणाय्योऽसम्मतौ(पाoसूo3-1-128)॥ सम्माननं सम्मतिः। प्रीतिविषयभावोपगमनं कर्मव्यापारोऽत्र विवक्षितः। तथा भोगविषय आदरोऽपि सम्मतिः तन्त्रेणार्थद्वंय विवक्षितम्। तेन पूजानर्हे निष्कामे च प्रपूर्वान्नयतेः व्यदायादेशौ निपात्येते। प्रणाय्यश्चोरः। ज्येष्ठाय पुत्राय पिता ब्रह्म प्रब्रूयात् प्रणाय्यायान्तेवासिने नान्यस्मै कस्मै चन।

 (पाoसूo3-1-129)

 पाय्यसान्नाय्यनिकाय्यधाय्या मानहविर्निवाससामिधेनीषु(पाoसूo3-1-129)॥ यथासंख्यं चतुर्षु चत्वारो निपात्यन्ते। पाय्यं मानम्। मीयतेऽनेन मानम्। माङो ण्यत्प्रत्ययः करणे। "आतो युक् चिण्‌कृतोः"(पाoसूo7-3-33)॥ इति युक्। धात्वादेः पत्वञ्च निपातनात्। मेयमन्यत्। सान्नाय्यं हविर्विशेषः। सम्यङ् नीयते होमार्थमग्निं प्रतीति। सम्पूर्वान्नयतेर्ण्यदायादेशौ उपसर्गदीर्घत्वञ्च निपात्यते। ऐन्द्रन्दध्यमावास्यायाम्, ऐन्द्रं पयोऽमावास्यायामिति विहितयोर्दाधिपयसोः संज्ञोयम्।

 माघस्तु यथाश्रुतग्राही हविर्मात्रे प्रायुङ्क्त-

 प्रतिशरणमशीर्णज्योतिरग्न्याहितानां विधिविहितविरिब्धैः सामिधेनीरधीत्य।

 कृतगुरुदुरितौघध्वंसमध्वयुर्मुख्यैर्हुतमयमवलीढे साधुसान्नाय्यमग्निः॥ इति।(माoकाo11-41)

 नन्विदमपि दधिपयोविषयकमेव किं न स्यादिति वाच्यम्, चन्द्रोदयास्तमयवर्णनपूर्वकं सूर्योदयं प्रक्रम्य पठितस्यास्य कृष्णप्रतिपद्विषयत्वेन तत्र दधिपयोयोगस्यासम्भवात्। हविर्विशेषवाचकस्य सामान्ये विशेषन्तरे वा लक्षणेत्यपि बोद्यम्। निकाय्यो निवासः। निपूर्वाच्चिनोतेरधिकरणे ण्यत्, आयादेशः, आदेः कत्वञ्च निपात्यते। निचीयतेऽस्मिन्धान्यादिकमिति विग्रहः। निचेयमन्यत्। अत्रैवार्थे निकायशब्दोऽप्यस्ति। स च "निवासचितिशरीरोपसमाधानेष्वादेश्च कः"(पाoसूo3-3-41)इत्यत्र व्युत्पादयिष्यते। धाञो ण्यत्‌प्रत्ययः सामिधेन्याम्। समिधामाधानी सामिधेनी। "समिधामाधाने षेण्यण्"(काoवाo)। "प्रवोवाजाः" इत्यादिका ऋचः सामिधेन्यः। अत्र च न सर्वा सामिधेनी धाय्येत्युच्यते, किन्तु समिध्यमानवन्तीं समिद्धवन्तीं चान्तरेम विकृतिषु प्रक्षिप्यमाणा 'पृथुपाजा अमर्त्यः" इत्यादिकैव। सूत्रे सामिधेनीग्रहणं प्रयोगविषयोपलक्षणार्थम्। तथा चासामिधेन्यामपि दृश्यते-धाय्याः शंसति। "अग्निर्नेता" "त्वं सोमक्रतुभिः" इति ज्योतिष्टोमे मरुत्वतीये शस्त्रविधानमेतत्। तत्र \`धीयते अनया समित्' इति करणे ण्यदिति हरदत्तग्रन्थः "पृथुपाजाः" इत्यादिविषयः, \`धीयत इति धाय्या' इति कर्मणि ण्यदिति माधवग्रन्थस्तु "अग्निर्नेता" इत्यादिसाधारण इति विवेकः। सर्वश्चायं विशेषो निपातनस्य रूढ्यर्थत्वाल्लभ्यते।

 (पाoसूo3-1-130)

 क्रतौ कुण्डपाय्यसञ्चाय्यौ(पाoसूo3-1-130)॥ एतौ निपात्येते क्रतौ वाच्ये। तत्र कुण्डशब्दे तृतीयान्ते उपपदे पिबतेर्धातोरधिकरणे यत् प्रत्ययो निपात्यते युक्च। कुण्डेन पीयते अस्मिन्सोम इति कुण्डपाय्यः क्रतुः। ननु अत्र ण्यदेव निपात्यतां प्रकृतत्वात्, एवञ्च युक् न निपातनीयः, "आतो युक्"(पाoसूo7-3-33)इत्येव सिद्धत्वादिति लाघवमपीति चेत्? मैवम्, तित्स्वरप्रसङ्गात्। इष्यते तु "यतोऽनावः"(पाoसूo6-1-213)इत्याद्युदात्तत्वम्, कृदुत्तरपदप्रकृतिस्वरेम तस्यैव परिनिष्ठितत्वात्। तथा च प्रयुज्यते-"यस्ते शृङ्गवृषो नयात् प्रणपात् कुण्डपाय्यः" इति। सम्पूर्वाच्चिनोतेर्ण्यत् आयादेशश्च निपात्यते। सञ्चीयते असौ सञ्चाय्यः क्रतुः। क्रताविति किम्? कुण्डपानं, सञ्चेयः।

 (पाoसूo3-1-131)

 अग्नौ परिचाय्योपचाय्यसमूह्याः(पाoसूo3-1-131)॥ एते निपात्यन्ते अग्नावभिधेये। अग्निश्चेह न ज्वलनः, किन्तु तद्धारणार्थमिष्टकाचयननिर्मितस्थलविशेषः, तत्रैव निरूढत्वात्। परिपूर्वादुपर्पूर्वाच्च चिनोतेर्ण्यदायादेशौ निपात्येते-परिचाय्यः। उपचाय्यः, सम्पूर्वाद्व्हेः सम्प्रसारणं दीर्घत्वञ्च निपात्यते-समूह्यं चिन्वीत पशुकामः। अग्नाविति किम्? परिचेयम्। उपचेयम्। संवाह्यम्। इह सम्पूर्वात् "ऊहवितर्के'(भ्वाoआo649)इत्यस्मादनेकार्थत्वाद्वहेरर्थे वर्तमानाद्धलन्तत्वाण्ण्यति \`समूह्यम्' इति सिद्धम्। युक्तं चैतत्; "समूह्यं चिन्वीत पशुकामः। पशवो वै पुरुषः। पशुनेवास्मै तत्समूहति" इति वह्यर्थेन ऊहिना ब्राह्मणे समूह्यशब्दस्य निरुक्तत्वात्। उक्तञ्च वार्तिककृता-

 \`समूह्य' इत्यनर्थकं वचनं सामान्यकृतत्वात्। वह्यर्थमिति चेद्वहते स्तदर्थत्वात्सिद्धम्। ऊहिविग्रहाच्च ब्राह्मणे सिद्धमिति।

 (पाoसूo3-1-132)

 चित्याग्निचित्ये च(पाoसुo3-1-132)। चित्येत्यत्र कर्मणि क्यप् निपात्यते। यतोऽपवादः। धातुस्वरेमाद्युदात्तं पदम्। चीयते असौ चित्योऽग्निः। अग्नेश्चयनमग्निचित्या। भावे यकारप्रत्ययस्तुक् च निपात्यते, न तु क्यप्। तेनान्तोदात्तत्वं भवति। इह सूत्रे \`अग्नौ' इत्यनुवर्त्तते, तच्च चित्यशब्दस्यैव विशेषणं, नाग्निचित्याशब्दस्य, तस्य भावे निपातितत्वात्। तेनाग्नेरन्यत्र \`चेयम्' इत्येव भवति।

 समाप्ताः कृत्याः॥

 (पाoसूo3-1-133)

 ण्वुल्‌तृचौ(पाoसूo3-1-133)॥ धातोर्ण्वुल्‌तृचौ स्तः। इत ऊर्ध्वमध्यायपरिसमाप्तेरुत्सर्गतः "कर्तरि कृत्"(पाoसूo3-4-67)इत्युक्तेः कर्तरि प्रत्ययाः। पाचकः। पक्ता। तृचश्चकारः सामान्यग्रहणाविघातार्थः। "तुश्छन्दसि"(पाoसूo5-3-59)"तुरिष्ठेमेयः सु"(पाoसूo6-4-154)इति। एवञ्च "अप्तृन्"(पाoसूo6-4-11)इति सूत्रेऽपि तृन्‌तृचोः इति पृथक्‌ग्रहणं विहाय \`अप्तृस्वसृ' इत्येव ग्रहणमुचितम्।

 (पाoसूo3-1-134)

 नन्दिग्रहिपचादिभ्यो ल्युणिन्यचः(पाoसूo3-1-134)॥ नन्द्यादेर्ल्युः, ग्रह्यादेर्णिनिः, पचादेरच् स्यात्। नन्दिग्रहिपचादयश्च न धातुपाठे सन्निविष्टाः संगृह्यन्ते। किन्तर्हि नन्दन रमण इत्येवमादिषु प्रातिपदिकगणेषु ये प्रकृतिभागास्ते इह बुद्ध्या पृथक् कृत्य गृह्यन्ते। नन्वेवं किमनेन सूत्रेण, गणपाठादेव नन्दनादिशब्दानां साधुत्वोपपत्तेरिति चेत्?

 अत्र हरदत्तः--असत्यस्मिन्नष्टाध्याय्यां क्वचिदप्यनुपयोगात् गणपाठो नापेक्षष्यते इति। तस्यायमाशयः-एव एव साधव इति स्वरूपनियमपरं हि व्याकरणशास्त्रं तच्च "सूत्रेष्वेव हि तत्सर्वम्" इति न्यायेन सूत्रात्मकम्। तथा च यत्सूत्रैः कथमपि न विषयीकृतं, तस्य गाव्यादिवदर्थादसाधुत्वं प्रसज्येतेति।

 नन्दिवाशिमादिदूषिसाधिवर्द्धिशोभिरोचिभ्यो ण्यन्तेभ्यः संज्ञायायाम्(गoसूo)॥ टुनदि समृद्धौ(भ्वाoपo67)। नन्दयतीति नन्दनः। वाशृ शब्दे(दिoआo77)। वाशनः। मदी हर्षे(दिoपo1-2)। मदनः। दुष वैकृत्ये(दिoपo79)। "दोषो णौ"(पाoसूo6-4-90)इत्यूत्वम्, दूषमः। राध साध संसिद्धौ(स्वाoपo16,17)। विप्रो यज्ञस्य साधनः। ल्युः कर्त्तरीति पुंस्त्वम्। कथन्तर्हि \`होतुराहुतिसाधनं धेनुः' इति? करणे ल्युटि सामान्ये नपुंसकं भविष्यति। वृधु वृद्धौ(भ्वाoआo760)वर्द्धनः। शुभ शुम्भ शोभार्थे(तुoपo41,42)शोभनः। रुच दीप्तौ(भ्वाoआo746)। रोचनः।

 सहितिदमः संज्ञायाम्(गoसूo)॥ षह मर्षणे(भ्वाoआo877)सहनः। तप सन्तापे(भ्वाoपo1010)तपनः। दमु उपशमे(दिoपo97)। दमनः। जप जल्प व्यक्तायां वाचि(भ्वाoपo397,398)। जल्पनः। रमु क्रीडायां(भ्वाoआo878)रमणः। दृप हर्षविमोचनयोः(दिoपo90)दर्पणः। क्रदि आव्हाने रोदने च(भ्वाoपo71)सङ्‌क्रन्दनः। कृष विलेखने(भ्वाoपo1015)सङ्कर्षणः। हृषु अलीके (भ्वाoपo710)हर्षणः। अर्द हिंसायाम्(भ्वाoपo55)जनमर्दयतीति जनार्दनः। कर्मण्यणि प्राप्ते। एवमुत्तरत्रापि कर्मण्युपपदे द्रष्टव्यम्। युमिश्रणे(अoपo23)। यवनः। षूद क्षरणे(भ्वाoआo25)। मधुर्नामाऽसुरस्तं सूदयतीति मधुसूदनः। ञिभी भये(जुoपo2)। विपूर्वात् णिचि "भियो हेतुभये षुक्"(पाoसूo7-3-40)इति षुक्, विभीषमः। लूञ् छेदने(क्र्याoउo11)। निपातनाण्णत्वम्, लवणः। णश अदर्शने(दिoपo88), दमु उपशमे(दिoपo97)। ण्यन्तौ। वित्तं नाशयतीति वित्तनाशनः। कुलं दमयतीति कुलदमनः, शत्रुदमनः। इति नन्द्यादिः।

 ग्रह उपादाने(क्र्याoउo61)। ग्राही। षह मर्षणे(भ्वाoआo988)उत्साही। दसु उपक्षये(दिoपo107)उद्दासी। भस भर्त्सनदीप्त्योः(जुoपo18)उद्भासी। तिष्ठतेः "आतो युक्"(पाoसूo73-33)। स्थायी। मत्रि गुप्तपरिभाषणे(तुoआo146)चुरादिः, मन्त्री। अर्द्द हिंसायाम्(चुoउo296)। समर्दी।

 रक्षश्रुवप्‌शां नौ(गoसूo)॥ रक्ष पालने(भ्वाoपo659)निरक्षी। श्रुवणे(भ्‌वाoपo967)। निश्रावी। डुवप् बीजसन्ताने(भ्वाoउo1028)निवापी। शो तनूकरणे(दिoपo39)निशायी। चत्वारोऽमी निपूर्वाः।

 याचृव्याहृसंव्याहृव्रजवदवसां ऩञ्पूर्वाणाम्(गoसूo)॥ टुयाचु याच्ञायाम्(भ्वाoउo888)। हृञ् हरणे(भ्वाoउo924)। व्रज गतौ(भ्वाoपo254)। वद व्यक्तायां वात्ति(भ्वाoपo1034)। वस निवासे(भ्बाoपo1034)। अयाची। अव्याहारी। असंव्याहारी। अव्राजी। अवादी। अवासी।

 अचामचित्तवत्कर्तृकाणाम्(गoसूo)॥ अजन्तानां धातूनाम् अचेतनकर्तृकाणां णिन िर्भवति। प्रतिषिद्धार्थानामेव। अकारी। अहारी। शीङ् स्वप्ने(अoआo22)विशयी, वृद्ध्यभावो निपातनात्। षिञ् बन्धने(स्वाoउo2)विषयी, वृद्ध्यभावः प्राग्वत्। इह षत्वमपि निपातनादिति गणरत्नमहोदधिव्याख्यायां वर्द्धमानः। \`विशयी विषयी देशे' इति वृत्तिः। अभिभावी भूते। अभिभूतवान् अभिभावी। राध संसिद्धौ(स्वाoपo16)अपराधी। रुधिर् आवरणे(रुoउo1)अवरोधी। उपरोधी। परिभावी। इह पाक्षिको वृद्ध्यभावो निपात्यते। इति ग्रहादिः।

 डुपचष्‌पाके(भ्वाoउo1021)वच परिभाषणे(अoपo53)इत्यादि।

 आकृतिगणोऽयम्। तथा च "शिवशमरिष्टस्य करे"(पाoसूo4-4-143)इति सूत्रे कृञोऽच्‌प्रत्ययः कृतः। "कर्मणि घटोऽठच्"(पाoसूo5-2-35)इति सूत्रे च घटेः। तथा 'यङोऽचि च"(पाoसूo2-4-74)इति सूत्रेण अस्मिन्नच् प्रत्यये परे यङो लुग्विहितः। भाष्ये च "अजपि सर्वधातुभ्यो वक्तव्यः" इत्युक्तम्। किमर्थं तर्हि पचाद्यनुक्रमणमिति चेत्? नदट् इत्यादौ अनुबन्दासञ्जनार्थम्, कर्मोपपदानामिगुपदानां च बाधनार्थम्। अन्येषान्तु प्रपञ्चार्थम्। तथाहि-नदट्, भषट्, प्लवट्, चरट्, गरट्, तरट्, चोरट्, देवट्, सूदट्, एते टितः। नद अव्यक्ते शब्दे(भ्वाoपo54), टो ङीबर्थः, नदः। नदी। भष भर्त्सने(भ्वाoपo696)भषी। प्लुङ् गतौ(भ्वाoआo983)प्लवी। चर गतौ(भ्वाoपo560)चरी। गॄ निगरणे(तुoपo130)गरी। तॄ प्लवनतरणयोः(भ्वाoपo994)तरी। चुर स्तेये(चुoपo1)चोरी। दिवु क्रीडादौ(दिoपo7)देवी। सूदिरुक्तार्थः। सूदी। मिष स्पर्द्धायाम्(तुoपo72)मेषः। कुप क्रोधे(दिoपo127)कोपः। सूप्लृ गतौ(भ्वाoपo1008)सर्पः। इह दिविप्रभृतिषु इगुपधत्वात्कः प्राप्तः। डुभृञ्(जुoउo5)जारं बिभर्तीति जारभरा। श्वानं पचतीति श्वपचा। अनयोः कर्मण्यण् प्राप्तः। न्यङ्क्वादिषु श्वपाकशब्दस्य पाठात् पक्षे 'कर्मण्यण्"(पाoसूo3-2-1)अपि भवतीति कैयटादयः। जॄष्‌मृङ्‌प्रभृतीनान्तु पाठः प्रपञ्चार्थ एवेति विवेकः।

 (पाoसूo3-1-135)

 इगुपधज्ञाप्रीकिरः कः(पाoसूo3-1-135)॥ इगुपधेभ्यो जानातेः प्रीणातेः किरतेश्च कः प्रत्ययः स्यात्। विक्षिपः। विलिखः। विबुधः। कृशः। जानातीति ज्ञः। "आतो लोप इटि च"(पाoसूo6-4-44)इत्यालोपः। प्रीञ् तर्पणे(क्र्यांoउo2)इयङादेशः, प्राणातीति प्रियः। कॄ विक्षेपे(तुoपo129)"ऋतं इद्धातोः"(पाoसूo7-1-100), किरतीति किरः। सूत्रे तु इतरेतरयोगद्वन्द्वे व्यत्ययेन पञ्चम्येकवचने कॄशब्दस्य धात्वनुकरणत्वेन 'प्रकृतिवदनुकरणम्"इत्यति देशात् ऋत इत्वं बोध्यम्। समाहारद्वन्द्वे तु नपुंसकत्वेन ह्रस्वे सतीत्वं न स्यात्।

 (पाoसूo3-1-136)

 आतश्चोपसर्गे(पाoसूo3-1-136)॥ आकारान्ताद्धातोरुपसर्गे उपपदे कप्रत्ययः स्यात्। 'श्याद्व्याधा"(पाoसूo3-1-141)इति प्राप्तस्य णप्रत्ययस्यापवादः। प्रस्थः। सुग्लः। सुम्लः।

 (पाoसूo3-1-137)

 पाघ्राध्माधेड्‌दृशः शः(पाoसूo3-1-137)॥ एभ्यः पञ्चभ्यः शप्रत्ययः स्यात्। पिबतीति पिबः। जिघ्रः। धमः। धयः। स्त्रियान्तु टाप्, धया। यद्यपि धेटिष्टित्त्वात् स्तनन्धयीत्यत्रेव इहापि ङीप् प्राप्नोति। तथापि "खशन्ते एव ङीप् न तु शप्रत्ययान्ते" इति सूत्रे \`उपसर्गे' इति केचिदनुवर्तयन्ति, तत्तु बहूनामसम्मतम्। तथा च प्रायुङ्क्त श्रीहर्षः- फलानि धूमस्य धयानधोमुखानिति। श्रूयते च-यदा पश्यः पश्यते रुक्मवर्णमिति। अत्र पिबतेरेव ग्रहणं न तु \`पा रक्षणे'(अoपo46)इत्यस्य, लुग्विकरणत्वात्।

 घ्रः सञ्ज्ञायां प्रतिषेधः(काoवाo)॥ अत्र च "व्याघ्रादिभिः"(पाoसूo2-1-56)इति सौत्रनिर्द्देशो लिङ्गम्। व्याघ्रः। "आतश्चोपसर्गे'(पाoसूo3-1-126)इति कः।

 (पाoसूo3-1-138)


अनुपसर्गाल्लिम्पविन्दधारिपारिवेद्युदेजिचेतिसातिसाहिभ्यश्च(पाoसूo3-1-138)॥ अनुपसर्गेभ्यो लिम्पादिभ्यः शप्रत्ययः स्यात्। लिम्पतीति लिम्पः। विन्दतीति विन्दः। सूत्रे लिम्पविन्देति भाविना नुमा सनुम्‌कौ निर्दिष्टौ। तेन विकरणेतराणामग्रहणम्। लाभार्थस्यैव तु ग्रहणम्। धृञ् धारणे(भ्वाoउo925), धृङ् अवस्थाने(तुoआo132), ण्यन्तयोर्द्वयोरपि ग्रहणम्। धारयः। अथ कथं 'न मह्यमत्रोत्तरदारयस्य ते" इति श्रीहर्षः? परत्वाद्धि सूत्रधारादिष्विव कर्मण्यणा भाव्यम्। तथा च वार्त्तिकम्-अकारादनुपपदात्कर्मोपपदो विप्रतिषेधेन (काoवाo)इति। सत्यम्, कर्मणः शेषत्वविवक्षायामणोऽप्राप्त्या शे कृते शेषषष्ठ्यन्तेन समासो भविष्यति। एतेन गङ्गाधरभूधरजलधरादयो व्याख्याताः। पार कर्मसमाप्तौ(चुoपo379)पारयतीति पारयः। विदचेतनाख्यानादिषु(चुoआo175)चुरादिः। ज्ञानाद्यर्थानामन्यतमो वा हेतुमण्ण्यन्तः। वेदयतीति वेदयः। एजृ कम्पने(भ्वाoआo173)ण्यन्तः। उदेजयतीत्युदेजयः। चिति संज्ञाने(चुoपo2)चुरादिः। चेतयतीति चेतयः। सत सुखे चुरादिण्यन्त इति बोपदेवः। सातिः सौत्रो हेतुमण्ण्यन्त इति हरदत्तः। सातयः। वासरूपन्यायेन क्विपि सात्। सम्पदादित्वाद्भावे क्विब्वा। एवञ्च एष एवानन्दयतीति श्रुतिबलादानन्दयितृविज्ञानमानन्दमित्यादिम श्रुतिबलादानन्दरूपं ब्रह्म साच्छब्दार्थः। तदस्त्येषामिति सात्वन्तो भक्ताः। एतेन 'सात्वतां पतये नमः" इत्यादि व्याख्यातम्। सदेव सात् इत्युक्त्वा आर्षत्वञ्च वदन्तः प्रत्याख्याताः। \`षद मर्षणे'(भ्वाoआo877)चुरादिर्हेतुमण्ण्न्तो वा, साहयः। उदाहरणेषु लिम्पिविन्दिभ्यां "तुदादिभ्यः शः"(पाoसूo3-1-77)"शे मुचादिनाम्"(पाoसूo70-1-69)इति नुम्। दारयादिषु शब्‌गुणायादेशाः। अनुपसर्गादिति किम्? प्रलिपः।

 नौ लिम्पेरिति वक्तव्यम्(काoवाo)॥ निलिम्पा नाम देवाः।

 गवादिषु विन्देः संज्ञायामिति वक्तव्यम्(काoवाo)॥ गोविन्दः। अरविन्दः। चक्रस्य नाभिनेम्योरन्तराले स्थितानि काष्ठानि अरः, तदाकाराणि दलानि सादृश्यात्तच्छब्दभाञ्जि लभत इत्यर्थे कर्मण्यणो बाधनायेदम्।

 (पाoसूo3-1-139)

 ददातिददात्योर्विभाषा(पाoसूo3-1-139)॥ शः स्यात्। पक्षे 'श्याद्व्यधा"(पाoसूo3-1-141)इति णॉः। ददः। दधः। दायः। धायः। अनुपसर्गादित्येव। प्रदः। प्रधः। दद दाने(भवाoआ17)दध धारणे(भ्वाoआo8)आब्यामचि \`ददः' \`दधः' इति सिद्धम्। दाधाभ्यां णे \`दायः' \`धायः' इति। सत्यम्, स्वरार्थमिदं सूत्रम्। अददः। अदधः। अत्र नञ्स्वरेण आद्युदात्तत्वं यथा स्यात्। अजन्तत्वे तु "अच्कावशक्तौ"(पाoसूo6-2-157)इति अन्तोदात्तत्वमिति महान् भेदः।

 (पाoसूo3-1-140)

 ज्वलितिकसन्तेभ्यो णः(पाoसूo3-1-140)॥ इतिशब्द आद्यर्थः। \`ज्वल दीप्तौ'(भ्वाoपाo856)इत्येवमादिभ्यो धातुभ्यः \`कस गतौ'(भ्वाoपo885)इत्यन्तेभ्योणो वा स्यात्। ज्वलः, ज्वालः। चलः, चालः। अनुपसर्गादित्येव, प्रज्वलः। कसिमधीत्य \`वृत्' इति ये पठन्ति तेषां मते कसन्तग्रहणं चिन्त्यप्रयोजनम्। ज्वलधातुश्च यद्यपि घटादिषु परस्ताच्चेति द्विः पठ्यते तथापि द्वितीय एवेह गृह्यते, घटादिपाठस्य मित्संज्ञायां चरितार्थत्वात्। इतरस्य चानन्यार्थत्वात् ज्वलादिषु \`भ्रमु चलने'(भ्वाoपo875)इति पठ्यते। तस्माण्णे \`भ्रमः' इति रूपं, "नोदात्तोपदेशस्य"(पाoसूo7-3-34)इति वृद्धिनिषेधात्। ज्वलादिपाठस्तु स्वरार्थः \`अभ्रमः' इत्यत्र "अच्कावशक्तौ'(पाoसूo6-2-157)इति स्वरो मा भूदिति।

 तनोर्ण उपसंखअयानम्(काoवाo)। अवतनोतीत्यवतानः। विभाषेत्यनुपसर्गादिति च नात्र वार्त्तिके सम्बध्यते।

 (पाoसूo3-1-141)

 श्याद्व्यधास्रुसंस्र्‌वतीणवसावहृलिहश्लिषश्वसश्च(पाoसूo3-1-141)॥ अनुपसर्गादिति निवृत्तम्, उत्तरसूत्रे पुनरनुपसर्गग्रहणात्। एवञ्च तत्सम्बद्धं विभाषाग्रहणमपि निवर्त्तते। श्यैङ्‌प्रभृतिभ्यो णः स्यात्। श्यैङ् गतौ(भ्वाoआo988)अस्य आदन्तत्वादेव सिद्धे उपसर्गे कं बाधितुं ग्रहणम्। अवस्यायः, प्रतिश्यायः। "आतो युक्"(पाoसूo7-3-33)इति युक्। एतेनावस्यतेर्ग्रहणं व्याख्यातम्। आत्-दायः, धायः। इह सूत्रे \`श्या आत्' इति प्रश्लेषो न तु शीहो यणादेशेन, नापि अततेः, अच्छब्दान्तानां वा यतिप्रभृतीनाम्। नाप्यकारान्तानाम्। अत्र च व्याख्यानमेव शरणम्। व्यध ताडने(दिoपo75)व्याधः। स्रु गतौ(भ्वाoपo960)आङ्‌पूर्वः सम्पूर्वश्च। आस्रावः। संस्रावः। इण् गतौ(पाoसृ35)अति पूर्वः। अत्यायः। षोऽन्तकर्मणि(दिoपo41)। हृञ हरणे(अoउo924)। अवपूर्वः. अवहारः। लिह आस्वादने(अoपo6)लेहः। श्लिष आलिङ्गने(दिoपo80)श्लेषः। श्वस प्रामने(अoपo59श्वास-।

 (पoसूo3-1-142)

 दुन्योरनुपसर्गे(पाoसूo3-1-142)॥ दुनोतेर्नयतेश्च अनुपसर्गाण्णः स्यात्। दुनोतिति दावः। नयतिसाहचर्यात्सानुबन्धकस्य दुनोतेरिह ग्रहणम्। निरनुबन्धकाद्दवतेस्तु पचाद्यच्, दवः। करणसाधनो वा "ऋदोरप्"(पाoसूo3-3-57)इत्यबन्तः। "दवदावौ वनारण्यवह्नी"(अoकोo3-3-214)इत्यमरः। नयतीति नायः। अनुपसर्गे किम्! प्रदवः। प्रणयः।

 (पाoसूo3-1-143)

 विभाषा ग्रहः(पाoसूo3-1-143)॥ णः स्यात्। पक्षे अच्। व्यवस्थितविभाषेयम्। तेन जलचरे-ग्राहः। ज्योतिषि-ग्रहः।

 भवतेश्चेति वक्तव्यम्(काoवाo)॥ भवो देवः संसारश्च। भावाः पदार्थाः। एतद्वक्तव्यं भाष्यं नास्ति। \`भावाः' इति तु प्राप्त्यर्थाच्चुरादिण्यन्तादचि बोध्यम्।

 (पाoसूo3-1-144)

 गहे कः(पाoसूo3-1-144)॥ ग्रहेः कः स्यात् गेहे कर्तरि। गृह्णति धान्यादिकमिति गृहम्। तात्स्थ्याद् गृहा दाराः। गृहशब्दोऽर्धर्च्चादिः। तत्र पुल्लिङ्खो बहुवचनान्त एव। नपुंसकस्तु अभिधेयवचनः। द्विविधोऽपि वेश्मनि मुख्यः। दारेषु गौणः। तथा च-

 न गृहं गृहमित्याहुर्गृहिणी गृहमुच्यते।

 इति वेश्मनि मुख्यतामभिप्रेत्यैव व्यवहरन्ति। वृत्तिकारस्तु तन्त्रावृत्त्योरन्यतराश्रयणेन सूत्रे गेहशब्देन अर्थद्वयं निर्द्दिश्य प्रत्ययविधानाद् दारेष्वपि गृहशब्दं मुक्यमेवेच्छन्ति। \`गेह' इति च प्रत्ययार्थस्य कर्तुर्विशेषणं न तूपपदं "गृहपतिना संयुक्ते"(पाoसूo4-4-90)इति निर्द्देशादिति न्यासकारहरदत्तौ। गृह ग्रहणे(चुoआo367)इति चुरादावदन्ताण्णिचि पचाद्यचा भ्वादेरिगुपलक्षणेन कप्रत्ययेन वा गृहशब्दस्य सिद्धौ निर्द्देशस्यान्यथोपपत्तेर्दुर्बलमिदं ज्ञापकम्। व्याख्यानादेव तु कर्तृविशेषणतेत्यवधेयम्।

 वस्तुतस्तूक्तरीत्यैव गृहशब्दसिद्धेः "गेहे कः" इति सूत्रं शक्यमकर्तुमिति दिक्।

 (पाoसूo3-1-145)

 शिल्पिनि ष्वुन्(पाoसूo3-1-145)॥ धातोः ष्वुन् स्यात् शिल्पिनि कर्तरि। क्रियाकौशलं शिल्पं, तदस्यास्तीति शिल्पी। पूर्वेण साहचर्यात् \`शिल्पिनि' इत्यपि प्रत्ययार्थस्य विशेषणम्। अत्र भाष्ये "नृतिखनि रञ्जिभ्यः" इति परिगणनं कृतम्। नर्तकः। नर्तकी। खनकः। खनकी। "जनीजॄष्‌क्नसुरञ्जोऽमन्ताश्च"(गoसूo)इति मित्त्वोक्तिर्ज्ञापयति-सञ्जेरक्‌ङित्यपि क्वचिदनुनासिकलोपो भवतीति न्यासकारहरदत्तादयः। एवञ्च "रञ्जेर्णौ मृगरमणे"(काoवाo)इति "रजकरजनरजस्सूपसङ्ख्यानम्"(काoवाo)इति च वार्त्तिकं ज्ञापनसिद्धार्थानुवादकम्। रजकः। रजकी। षित्त्वान्ङीष्।

 भाष्यमते तु ङीष् न भवति। तथाहि-षष्ठे "रजकरजनरजःसूपसङ्ख्यानम्" इति वार्त्तिकं प्रत्याख्यातुं भाष्यकृतोक्तं "कित एते औणादिकाः" इति,

 तत्र कैयटः-\`राजकः' इति "क्वुन् शिल्पिसंज्ञयोः"(उoसूo200)इति क्वुन्। \`रजनम्' इति "रञ्जेः क्युन्"(उoसूo246)इति क्युन्। \`रजः' इति "भूरञ्जिभ्यां कित्"(उoसूo666)इत्यसुन्‌प्रत्ययः। \`रजकी' इत्यत्र तु पुंयोगलक्षणो ङीष्। अपुंयोगे तु ङीषा न भाव्यमिति भाष्यकाराभिप्राय इति। एवञ्च भाष्यमते नृतिखनिभ्यामेव ष्वुन् न तु रञ्जेरिति स्थितम्।

 (पाoसूo3-1-146)

 गस्थकम्(पाoसूo3-1-146)॥ गायतेस्थकन् स्यात् शिल्पिनि कर्त्तरि। गाथकः। गामादाग्रहणेष्वविशेषेऽपि \`गै शब्दे'(भ्वाoपo942)इति इह गृह्यते न तु \`गाङ् गतौ'(भ्वाoआo975)इति। थकन्‌प्रत्ययो हि गायत्यर्थविषयमेव शिल्पिनमभिधातुं समर्थः।

 (पाoसूo3-1-147)

 ण्युट् च(पाoसूo3-1-147)॥ गायतेर्ण्युट् स्यात् शिल्पिनि कर्त्तरि। गायनः। गायनी। योगविभाग उतरत्रास्यैवानुवृत्त्यर्थः।

  (पाoसूo3-1-148)

 हश्च व्रीहिकालयोः(पाoसूद3-1-148)॥ जहातेर्जिहातेश्च ण्युट् स्यात् व्रीहौ काले च कर्त्तरि। जहात्युदकमिति हायनो व्रीहिः। अम्बुनोऽदिकं वर्धनात्। जिहीते जलमिति वा विग्रहः। जलं प्रायेणापेक्षते इत्यर्थः। जाङ्गलदेशोद्भवा व्रीहिविशेषा हायना इत्याहुः।

 प्रलयावस्थायां जहाति भावानिति, जिहीते गच्छति परिच्छेदकत्वेन व्याप्नोतीति वा हायनो वर्षम्। अत्रापि व्रीहिकालयोरिति नोपपदम्, "त्रिचतुर्भ्यां हायनस्य"(काoवाo)इति लिङ्गात्।

 (पाoसूo3-1-149)

 प्रुलृल्वः समभिहारे वुन्(पाoसूo3-1-149)॥ एभ्यो वुन् स्यात् साधुकारिणि कर्त्तरि। समभिहारग्रहणेन साधुकारित्वं लक्ष्यते, भूयः सहचारात्। यो हि यां क्रियां पुनः पुनरनुतिष्ठति स तत्र कौशलं लभते इत्युत्सर्गः। तेन सकृदपि यः सुष्ठु करोति तत्र भवति। बहुशोऽपि दुष्टं कुर्वति न भवति। प्रवकः। सरकः। लवकः। सूत्रे \`प्रुसृल्वः' इति पञ्चम्याः स्थाने जस्।

 (पाoसूo3-1-150)

 आशिषि च(पाoसूo3-1-150)॥ अप्राप्तप्रार्थनाविषयीभूतेऽर्थे वर्त्तमानाद्धातोर्वुन् स्यात्कर्तरि। जीवतात् जीवकः। नन्दतात् नन्दकः। आशीश्चेह प्रयोक्तृधर्मः। पित्रादिगतेच्छाविषयीभूतयोर्जीवननन्दनयोः कर्तरि पुत्रादौ पित्रादेरियमुक्तिः।

 ॥ इति श्रीशब्दकौस्तुभे तृतीयाध्यायस्य प्रथमे पादे षष्ठमान्हिकम्॥ पादश्च समाप्तः ॥



 ॥ तृतीयाध्यायस्य प्रथमे पादे षष्ठमान्हिकम् ॥

 (पाoसूo3-1-94)

 वाऽसरूपोऽस्त्रियाम्(पाoसूo3-1-94)॥ परिभाषेयम्। अस्मिन्धात्वधिकारे स्त्र्यधिकारव्यतिरेकेण यत्रासरूपोऽपवादप्रत्ययो विधीयते तत्र वेत्युपतिष्ठते। एवञ्च "ददातिदधात्योर्विभाषा"(पाoसूo3-1-139)इत्यादिवद्वैकल्पिकत्वेनैव अपवादे शास्त्रात्प्रमिते तद्वदेव पक्षे उत्सर्गः प्रवर्तते। इगुपधज्ञाप्रीकिरः कोऽपवादः तद्विषये ण्वुल्‌तृचावपि भवतः। विक्षेपकः विक्षेप्ता, विक्षिपः। नचैवम् "आतोऽनुपसर्गे कः"(पाoसूo3-2-3)इति कस्य विषये "कर्मण्यण्"(पाoसूo3-2-1)इत्यपि पक्षे प्रवर्तेत। सरूपोऽसाविति चेत्? किं ततः? गुणवृद्धिशास्त्रेष्विक्‌पदस्येव कविधौ वेति पदस्य उपस्थितिर्हि ज्ञातैव। अन्यथा ण्वुलादेरपि दुर्लभत्वात्। सत्याञ्च वेत्यस्योपस्थितौ कथं सरूपस्यापि पक्षे प्रवृत्तिर्नभवेदिति चेत्? सत्यम्, असरूपग्रहणसामर्थ्यात् यम्प्रत्यसरूपता तं प्रत्येवास्य पाक्षिकता, अन्यं तु प्रति बाधकतैवेति न कश्चिद्दोषः। ततश्च असरूपोऽपवादप्रत्यय उत्सर्गस्य वा बाधकः स्यादिति फलितोऽर्थः। अस्त्रियां किम्? चिकीर्षा। अत्र क्तिन्न भवति। स्त्रीग्रहणं स्वर्यते। स्वरितेनाधिकारगतिर्भवतीति "स्त्रियां क्तिन्"(पाoसूo3-3-94)इत्यधिकारे विकल्पो नेति सिद्धान्तः। यदि तु स्त्रियामभिधेयायां नेत्युच्येत तदा \`विक्षेपिका' 'विक्षेप्त्री' इति कविषये ण्वुल्‌तृचौ न स्याताम्। अथापि \`स्त्रियाम्' इत्येवंशब्दमुच्चार्य विहिते निषेधः इत्युच्येत्, तर्हि \`व्यावक्रोशी' \`व्यावक्रुष्टिः' इति कर्मव्यतिहारे णचो विषये क्तिन्न स्यात्। द्वयोरपि \`स्त्रियाम्' इत्युच्चार्य विदानात्।

 अत्र केचित्-उत्सर्गापवादयोर्द्वयोरपि स्त्र्यधिकारनिवेशितत्वे सति प्रतिषेधोऽयमित्याहुः। अन्ये तु अपवादमात्रस्यापीति। तत्रार्द्य मते \`आसना' \`आस्या' स्त्र्यधिकारविहितेनापि युचाऽपवादेन सह ऋहलोर्ण्यतः(पाoसूo3-1-124)समावेशः सिध्यति। घञस्तु क्तिनादिनाऽनभिधानान्न समावेशः। द्वितीयपक्षे तु घञः क्तिन्नादिभिरसमावेशः सिध्यति। \`आस्या' इत्यत्र तु "कृत्यल्युटो बहुलम्"(पाoसूo3-3-113)इति ण्यदिति विवेक-। नन्विह सारूप्यं प्रयोगे उपदेशे वा? नाद्यः, \`ग्रामणीः' \`ग्रामर्ण्यः' इति क्विबादिविषयेऽणादीनामप्रवृत्तिप्रसङ्गात्। न हि क्विबादयः प्रयोगे रूपवन्तः, लोपविधानात्। नान्त्यः, अनुबन्धभिन्नेषु कणप्रभृतिष्वतिप्रसङ्गादिति चेत्? न, अनुबन्धानामनेकान्तत्वेन द्वितीयपक्षे दोषाभावात्। एकान्तत्वेऽपि "नानुबन्धकृतमसारूप्यम्"(पoभाo8)"ददातिदधात्योर्विभाषा"(पाoसूo3-1-139)इति लिङ्गात्। अन्यथाऽनुबन्धकृतादसारूप्यादेव \`ददः' \`दधः' इति शविषये \`दायः' \`धायः' णोऽपि इतिभविष्यतीति किं विभाषाग्रहणेन? अनित्येयं वासरूपपरिभाषा "अर्हे कृत्यतृचश्च"(पाoसूo3-3-169)इत्यत्र कृत्यतृज्‌ग्रहणाल्लिङ्गात्। तेन "क्तल्युटतुमुन्‌खलर्थेषु वाऽसरूपविधिर्न भवति"(पoभाo77)इति सिद्धान्तः। हसितं हसनं छात्रस्य। अत्र क्तल्युड्‌विषये घञ् न। तुमन्-इच्छति भोक्तुम्। अत्र "इच्छार्थेषु लिङ्लोटौ"(पाoसूo3-3-157)इति लोण्नभवति। लिङ् तु भवत्येव, "लिङ्च"(पाoसूo3-3-159)इति वचनात्। एवं चास्मादेव नियमादिह लोट् सुपरिहरः। अतोऽत्र तुमुन्‌ग्रहणमापाततः। खलर्थः-आतोयुच् ईषत्पानः अत्र खल् न भवति। ननु स्त्र्यदिकारादूर्ध्वं 'वाऽसरूप"(पाoसूo3-1-94)न्यायो नास्ती त्येवाश्रीयताम्। मैवम्, \`आसित्वा भुङ्क्ते' \`आस्यते भोक्तुम्' इत्याद्यसिद्धिप्रसङ्गात्। इह हि भोजनार्थत्वादासनस्य पूर्वकालता गम्यते। क्त्वाप्रत्ययश्च तुमर्थाधिकाराद्भावे तत्रैव च लकार इति समानविषयत्वाद्बाध्यबाधकभावः स्यात्। "प्रैषातिसर्ग"(पाoसूo3-3-163)इति सूत्रे "स्त्रियां क्तिन्"(पाoसूo3-3-94)इत्यत ऊर्ध्वं वासरूपविधेरभावादिति कौमुदीग्रन्थस्तु आकरविरुद्ध इति दिक्।

 (पाoसूo3-1-95)

 कृत्याः(पाoसूo3-1-95)। अधिकारोऽयम्। अवधिविशेषस्तु ज्ञापकात्सिद्धः। 'अर्हे कृत्यतृचश्च"(पाoसूo3-3-169)इति सूत्रे \`कृत्याः' इत्येव वक्तव्ये त़ज्‌ग्रहणं योगापेक्षं ज्ञापकम्-\`ण्वुल्‌तृचावित्येतद्योगात्प्राक् कृत्यसंज्ञाऽदिक्रियते' इति। संज्ञाप्रदेशाः-'कृत्यानां कर्तरि वा"(पाoसूo2-3-31)इत्यादयः बहुवचनमनुक्तसमुच्चयार्थम्। तेन "केलिमर उपसंख्यानम्"(काoवाo)इत्यादि सूत्रेणैव सूचितं भवति। अत्र सूत्रे वृत्तिकारः "प्राङ् ण्वुलः" इति प्रचिक्षेप।

 (पाoसूo3-1-96)

 तव्यत्तव्यानीयरः(पाoसूo3-1-36)॥ धातोरेवैते प्रत्ययाः स्युः। तकाररेफौ स्वरार्थौ। कर्त्तव्यम्। करणीयम्।

 वसेस्तव्यत्कर्तरि णिच्च(काoवाo)॥ वस निवासे(भ्वाoपo1030)इत्यस्य ग्रहणम्, न तु वस आच्छादने(अoआo13)इत्यस्य लुग्विकरणस्य। तयोरेवेति वचनात् कर्त्तरि न प्राप्नोतीति वचनम्। वसतीति वास्तव्यः। तद्धितान्तो वा। वास्तुनि भवो वास्तव्यः। दिगादित्वाद्यत्। \`अवास्तव्यः' इत्यत्र स्वरभेदोऽपि नास्ति। तव्यत्‌प्रत्यये हि 'कृत्योकेष्णुच्चार्वादयश्च"(पाoसूo6-2160)इत्यन्तोदात्तत्वम्। यत्प्रत्यये तु "ययतोश्चातदर्थे"(पाoसूo6-2-156)इत्यनेनेति।

 केलिमर उपसंख्यानम्(काoवाo)॥ कृत्या इति बहुवनेनैतत्सूचितमित्युक्तम्। ककारो गुणवृद्धिनिषेधार्थः। रेफः स्वरार्थः। पचेलिमा माषाः। पक्तव्याः। भिदेलिमाः सरलाः। भेत्तव्याः। शुद्धे कर्मणि प्रत्ययो भाष्ये स्थितः। वृत्तिकारस्तु कर्मकर्तरि चायमिष्यते इत्याह। तद्भाष्य विरुद्धम्।

 (पाoसूo3-1-97)

 अचो यत्(पाoसूo3-1-97)॥ अजन्ताद्धातोर्यत्स्यात्। चेयम्। जेयम्। ननु पूर्वसूत्रे एव यदपि निर्दिश्यताम्, अज्‌ग्रहणं च मास्तु, हलन्ताण्ण्यतं वक्ष्यति, पुरिशेषादजन्तेभ्य एव यद् भविष्यति इति चेत्? अजन्तभूतपूर्वादपि यथा स्यादित्येवमर्थमिदम्। दित्स्यं, धित्स्यम्। इह हि दाञो धाञश्च सन्नन्तस्य \`दित्स' \`धित्स' इति स्थिते आर्द्धदातुके इति विषयसप्तमीमाश्रित्य सनोऽतो लोपे कृते साम्प्रतिकं हलन्त त्वमस्तीति ण्यत्स्यात्। अज्‌ग्रहणात्तु भुतपूर्वमजन्तत्वमाश्रित्य यद्भवति। तेन "यतोऽनाव-"(पाoसूo6-1-213)इत्याद्युदात्तत्वम्। ण्यति तु कृते तित्स्वरितत्वं स्यात्। \`चिकीर्ष्यम्' इत्यादौ तु ण्यद्यतोर्विशेषो नास्ति। "यतोऽनावः" इत्यत्र द्व्यज्‌ग्रहणानुवृत्तेः। 'आर्द्धधातुके" इत्यस्य परसप्तमीत्वे तु इहाज्‌ग्रहणं न कर्त्तव्यमेव।

 तकिशसिचतियतिजनीनामुपसंख्यानम्(काoवाo)॥ तक हसने(भ्वाoपo117)। शसु हिंसायाम्(भ्वाoपo728)। चते याचने(भ्वाoउo890)। यती प्रयत्ने(भ्वाoआo30)। जनी प्रादुर्भावे(दिoआo43)। तक्यम्। शस्यम्। चत्यम्। यत्यम्। जन्यम्। अत्र जनेर्यद्विधानं 'यतोऽनावः"(पाoसूo6-1-213)इति स्वरार्थं "जनिवध्योश्च"(पाoसूo7-3-35)इति वृद्धिनिषेधेन ण्यत्यपि रूपे विशेषाभावात्। इह शंसिमपि कोचित्पठन्तीति हरदत्तः। तेन "तद्वान्नराशंस्यं राध्यं च" अत्राद्युदात्तः सिध्यति। अपाठपक्षे तु ण्यन्तादचो यति सिध्यतीति बोध्यमिति। वदन्ति। तदेतत्सर्वम् "ईडवन्द"(पाoसूo6-1-214)इत्यादिसूत्रविस्मरणमूलकत्वादुपेक्ष्यम्।

 हनो वा वधश्च(काoवाo)॥ हन्तेर्वा यत्, तत्सन्नियोगेन च वधादेशो वक्तव्य इत्यर्थः। वध्यः। घात्यः। यदभावे ण्यत्, "हनस्तोऽचिपणलोः"(पाoसूo7-3-32)इति तत्वम्। "हो हन्तेः"(पाoसूo7-3-54)इति कुत्वम्। यद्यपि \`वधमर्हतीति वध्यः' इति रूपं यदित्यनुवर्तमाने "दण्डादिभ्यः"(पाoसूo5-1-66)इति तद्धितेन यताऽपि सिध्यति तथापि \`असिवध्यः' \`मुसलवध्यः' इत्यत्र समासो न सिध्येत्। कृति पुनः "कर्तृकरणे कृता"(पाoसूo2-1-32)इति सिध्यति। न च असिवधमर्हतीति विग्रहे कृतसमासादेव तद्धितोऽस्त्विति वाच्यम्, दण्डादिषु केवलस्य वधशब्दस्य पाठात्। तदन्तविधेश्च प्रतिषेधात् स्वरे भेदाच्च। असिवधशब्दाद्यति हि "तित्स्वरितम्"(पाoसूo6-1-185)इति स्वरितः प्रसज्येत। कृदन्तेन समासे तु कृदुत्तरपदप्रकृतिस्वरेम वध्यशब्द आद्युदात्तः। अत एव वध्यशब्देन तद्धितान्तेन सह "सुप्सुपा"(पाoसूo2-1-4)इति समास इत्यपि न वाच्यम्, अन्तोदात्तप्रसङ्गात्। वध्यशब्दे कृत्तद्धितान्ते प्रकारकृतविशेषस्य सत्त्वाच्च। एतेन "गिरौ डश्छन्दसि"(काoवाo)इति वार्तिकप्रत्याख्यानपरं भाष्यमप्यपास्तम्। अत एव "कृतलब्धक्रीतकुशलाः"(पाoसूo4-3-38)इत्यादीनां चारितार्थ्यमिति दिक्।

 अत्रत्यभाष्यादिपर्यालोचनया असमस्तवध्यशब्दे विशेषाभाव इति लभ्यते। तथा च दण्डादिभ्य इत्येव सूत्रं, यच्चानुवर्तते। दण्डादिभ्यो य इति निरनुबन्धपाठस्तु प्रामादिक इति माधवो हन्तिधातौ स्फुटीचकार। हरदत्तग्रन्थपर्यालोचने तु इदं च वचनं यद्विधौ भाष्यादौ पठितमपि क्यब्विधौ "मृजेर्विभाषा"(पाoसूo3-1-113)इत्यस्याग्रे एव पाठ्यमित्येव भाष्यतात्पर्यं युक्तम्, विकल्पाकरणेन लघुत्वादिति लभ्यते। तस्मिन्नपि पक्षे वध्यशब्दो धातुस्वरेमाद्युदात्तः, क्यप्तु पित्त्वादनुदात्तः। न च नञ्समासे "ययतोश्चातदर्थे"कृत्योकष्णुच्चार्वादयश्च"(पाoसूo6-2-160)इत्यस्य प्रवृत्त्येष्टसिद्धेः। असमस्ते एव विशेषाभावस्य प्रतिपाद्यत्वाच्च।

 (पाoसूo3-1-98)

 पोरदुपधात्(पाoसूo3-1-98)॥ पवर्गान्तादकारोपधात् धातोर्यत् स्यात्। ण्यतोऽपवादः। शप्यम्। लभ्यम्। पोः किम्? वाक्यम्। "चजोः कु घिण्ण्यतोः"(पाoसूo7-3-52)इति कुत्वम्। अदुपधात्किम्? कोप्यम्। तपरकरणं किम्? आप्यम्। कुप कोपने(दिoपo127)आप्लृ व्याप्तौ(स्वाoपo14)आभ्यां ण्यति तित्स्वरः। यति तु "यतोऽनावः"(पाoसूo6-1-213)इति स्यात्।

 (पाoसूo3-1-99)

 शकिसहोश्च(पाoसूo3-1-99)॥ स्पष्टम्। शक्यम्, सह्यम्।

 (पाoसूo3-1-100)

 गदमदचरयमश्चानुपसर्गे(पाoसूo3-1-100)॥ व्यत्ययेन पञ्चम्यर्थे सप्तमी। एभ्योऽनुपसर्गेभ्यो यत्स्यात्। गद्यम्। मद्यम्। चर्यम्। यम्यम्। अनुपसर्गे किम्? "न नैषधे कार्यमिदं निगाद्यम्"। प्रमाद्यम्। प्रचार्यम्। यमेः पूर्वेणैव सिद्धे नियमार्थं वचनम् "अनुपसर्गादेव यथा स्यात् सोपसर्गान्मा भूत्" इति। कथं तर्हि 'तेन न तत्र भवेद्विनियम्यम्" "अनियम्यस्य नायुक्तिः" "त्वया नियम्या ननु दिव्यचक्षुषा" इत्यादि? प्रमादपाठ एवायम्। \`विनियाम्यम्' इत्यादि दीर्घ एव तु पठनीय इति हरदत्तः। नियमे साघुर्नियम्य इति "तत्र साधुः"(पाoसूo4-4-98)इति यदित्यन्ये। केवलाद्यतं कृत्वा निशब्देन समास इत्यपरे।

 चरेराङि चागुरौ(काoवाo)॥ सोपसर्गार्थं वार्तिकम्। आचर्यो देशः। गन्तव्य इत्यर्थः। अगुरौ किम्? आचार्यो गुरुः।

 (पाoसूo3-1-101)

 अवद्यपण्यवर्या गर्ह्यपणितव्यानिरोधेषु(पाoसूo3-1-101)॥ अवद्यादयस्त्रयो यथासंख्यं गर्ह्यादिष्वर्थेषु निपात्यन्ते। तत्र वदेर्नञि उपपदे "वदः सुपि क्यपू च"(पाoसूo3-1-106)इति यत्क्यपोः प्राप्तयोर्यदेव यथा स्यात्, सोऽपि गर्हायामेव यथा स्यादित्युभयार्थं निपातनम्। अवद्यं पापम्। अवचनार्हत्वात्। गर्ह्ये किम्? अनुद्यं गुरुनाम्। तद्धि न गर्ह्यं वचनार्हं तु न भवति,

 आत्मनाम गुरोर्नाम नामातिकृपणस्य च।

 श्रेयस्कामो न गृह्णीयात् ज्येष्ठापत्यकलत्रयोः॥

 इति स्मृतेः। अत्र "वदः सुपि"(पाoसूo3-1-106)इति क्यबेव भवति। यजादित्वात् सम्प्रसारणम्। "नलोपो नञ" "तस्मान्नुडचि"(पाoसूo6-3-73,74)पणेर्व्यवहारार्थात् ण्यति प्राप्ते यत् विधीयते। पण्यः कम्बलः। पण्या गौः। पाण्यम् अन्यत्। स्तुत्यर्हम् इत्यर्थः। \`पणितव्य' शब्दस्य साधारणत्वेऽपि निपातनस्य रूढ्यर्थत्वात् पण्यशब्दस्य व्यवहर्तव्ये एव रूढत्वादर्थनियमो लभ्यते। उक्तञ्च-

 धातुसाधनकालानां प्राप्त्यर्थं नियमस्य च।

 अनुबन्धविकाराणां रूढ्यर्थं च निपातनम्॥ इति।

 वृङ्‌सम्भक्तौ(क्र्याoआo37)अस्माद्यत् अप्रतिवन्धोशतेन सहस्रेण वर्या कन्या। शतसहस्रशब्दावनियतवचनौ, कन्याया वरणे वरयितॄणां नियमो नास्तीत्यर्थः। \`वृङ' एवेदं निपातनम्, तत्रैव अनिरोधसम्भवात्। तेन \`वृञ् वरणे'(स्वाoउo8)इत्यस्मात् "एतिस्तुशास्"(पाoसूo3-1-109)इत्यादिना क्यबेव, वृत्या। इह सूत्रे अवद्यादीनि अविभक्तिकानि पृथक् पदानि, न तु द्वन्द्वस्य जसन्तस्य निर्द्देशः। तेन \`वर्या' इति स्त्रियामेव निपात्यते। अस्त्रियान्तु "ऋहलोः"(पाoसूo3-3-124)इति ण्यदेव-वार्या ऋत्विजः, इति वृत्तिकारमतम्। न चात्र "एतिस्तु"(पाoसूo3-1-109)इति क्यप् शङ्क्यः, तत्र 'वृञ' एव ग्रहणं न तु \`वृङ' इति वक्ष्यमाणत्वात्।

 भट्टिस्तु द्वन्द्वाज्जसा निर्द्देशं मन्वानः पुल्लिङ्गेऽपि यतं प्रायुङ्क्त-

 सुग्रीवो मम वर्योऽसौ भवता चारुविक्रमः। इति।

 पुरुषोत्तमादयोऽप्येवम्।

 (पाoसूo3-1-102)

 वह्यं करणम्(पाoसूo3-1-102)॥ वह्यं निपात्यते करणं चेद्भवति। वहन्त्यनेनेति वह्यं शकटम्। करणे किम्? वाह्यम् अन्यत्, वहनकर्मेत्यर्थः।

 (पाoसूo3-1-103)

 अर्यः स्वामिवैश्ययोः(पाoसूo3-1-103)॥ ऋ गतौ(भ्वाoपo961)अस्मात् ण्यति प्राप्ते यत् निपात्यते। अर्यः स्वामी वैश्यो वा। स्वामि वैश्ययोः किम्? आर्यो ब्राह्मणः। प्राप्तव्य इत्यर्थः। अत्र भाष्ये \`स्वामिन्यन्तोदात्तत्वञ्च' इत्युक्तम्। वैश्ये तु "यतोऽनावः"(पाoसूo6-1-213)इति आद्युदात्तमेव। अथ यो वैश्यः स्वामी च तत्र कथमिति चेत्? वैश्यत्वविवक्षायामाद्युदात्तम्, स्वामित्वविवक्षायामन्तोदात्तम्। अत एव \`अर्यः स्वाम्याख्या चेत्' इति फिट्‌सूत्रे आख्याग्रहणं कृतम्। तथा चेदृशे विषये युगपदर्थद्वयविवक्षा न कर्तव्यैवेति फलितोऽर्थः।

 (पाoसूo3-1-104)

 उपसर्या काल्या प्रजने(पाoसूo3-1-104)॥ उपपूर्वात्सृदातोर्भौवादिकात् जौहोत्यादिकाच्च यत् निपात्यते प्रथमगर्भग्रहणे प्राप्तकाला चेत्। उपसर्या गौः, गर्भाधानार्थं वृषभेणोपगन्तुं योग्या इत्यर्थः। काल्याप्रजने इति किम्? उपसार्या शरदि मधुरा, प्राप्तव्या इत्यर्थः। कर्मणिं ण्यत्। \`काल्या' इत्यत्र \`तदस्यप्राप्तम्' इति वर्त्तमाने "कालाद्यत्"(पाoसूo5-1-107)इति यत्। प्रजननं प्रजनः, भावे घञ्। "जनिवध्योश्च"(पाoसूo7-3-35)इति वृद्धिनिषेधः।

 (पाoसूo3-1-105)

 अजर्यं सङ्गतम्(पाoसूo3-1-105)॥ नञ्‌पूर्वाज्जीर्यतेः कर्त्तरि यन्निपात्यते सङ्गतं चेत् विशेष्यम्। \`सङ्गतम्' इति नपुंसके भावे क्तः। न जीर्यतीत्यजर्यं सतां सङ्गतम्। इह \`अजर्यम्' इति समुदायस्य सङ्गतं वाच्यम् इत्यर्थो न ग्राह्यः, उदाहरणे सहप्रयोगानुपपत्तेः। न च \`घटः कलशः' इतिवत् व्याख्यानपरतया सहप्रयोगः,

 तेन सङ्गतमार्येण रामाजर्यं कुरु द्रुतम्।

 इति भट्टिप्रयोगात्।

 मृगैरजर्यं जरसोपदिष्टमदेहबन्धाय पुनर्बबन्ध।

 इति कालिदासप्रयोगस्तु \`सङ्गतम्' इत्यध्याहृत्य व्याख्येयः। सङ्गतं किम्? अजरिता कम्बलः। कर्त्तरि निपातनम् इत्युक्तत्वात् भावे सङ्गतकर्तृकेऽपि ण्यदेव भवति।\`अजार्यं सङ्गतेन' इति।

 (पाoसूo3-1-106)

 वदः सुपि क्यप् च(पाoसूo3-1-106)॥ \`अनुपसर्गे इति वर्तते' इति वृत्तिकृत्। वदेर्धातोरनुपसर्गे सुप्युपपदे क्यप् स्यात् चाद्यत्। ब्रह्मोद्यम्, ब्रह्मवद्यम्, भावे क्यप् पूर्ववत्सम्प्रसारणम्। ब्रह्म वेदः, तस्य वदनमित्यर्थः। ननु सकर्मकाद्भावे कृत् प्रत्ययो दुर्लभः, "भावे चाकर्मकेभ्यः" "तयोरेव कृत्यक्तखलर्थाः"(पाoसूo3-4-69,70)इति वक्ष्यमाणत्वादिति चेत्? सत्यम्, उत्तरसूत्रादिह भावग्रहणस्यापकर्षणान्नोक्तदोषः। इह सूत्रे अनुपसर्गग्रहणस्यानुवृत्तिर्यद्यपि वृत्तिभाष्यादिषु स्थिता, तथापि सा नावश्यकी, "सत्सूद्विष"(पाoसूo3-2-61)इति सूत्रे उपसर्गग्रहणं ज्ञापकम्-\`अन्यत्र सुब्ग्रहणे उपसर्गग्रहणं न' इति वक्ष्यमाणेन गतार्थत्वात्। \`सर्वथाऽप्युपसर्गे न' इति फलं निर्विवादम्। तेनेह ण्यदेव-प्रवाद्यम्, अनुवाद्यम्, अपवाद्यम्। यत्तु भट्टवार्त्तिके \`अनूद्यम्' इति प्रयुक्तं व्याकरणाधिकरणे, तत्र निश्चयार्थेनुशब्दे उपपदे क्यपं विधाय नञ्समासे सति कथञ्चित्समाधेयमिति न्यायसुधायामेव स्पष्टम्।

 (पाoसूo3-1-107)

 भुवो भावे(पाoसूo3-1-3-1-107)॥ भवतेरनुपसर्गे सुप्युपपदे क्यप् स्यात् भावे। यत्तु नानुवर्त्तते, पूर्वसूत्र चानुकृष्टत्वात्। ब्रह्मणो भावो ब्रह्मभूयम्। सुपि इत्येव-भव्यम्। अनुपसर्गे इत्येव-प्रभव्यम्। ननु अनुपसर्गे भवतिरकर्मकः, तस्माद्भावे एव भविष्यति, तत्किं भावग्रहणेनेति चेत्? मैवम्, प्राप्त्यर्थात्कर्मणि प्रसङ्गात्सत्तार्थकादपि कालादिकर्मणि प्रसङ्गात् उत्तरार्थत्वाच्च।

 (पाoसूo3-1-108)

 हनस्त च(पाoसूo3-1-1-8)॥ हन्तेर्धातोरनुपसर्गे सुबन्ते उपपदे भावे क्यप् स्यात् तकारश्चान्तादेशः। ब्रह्महत्या। एतत्सूत्रविहितक्यप्प्रत्ययान्तस्य स्वभावात् स्त्रीलिङ्गत्वमेव लोके। छन्दसि तु क्लीबतापीष्यते। सनादेव दस्युहत्याय जज्ञिषे।

 छन्दसि स्त्रियां क्यप् चिद्वक्तव्यः(काoवाo)॥ तरति ब्रह्महत्यां योऽश्वमेधेन यजते। सुपीति किम्? घातो वर्त्तते। ण्यत्तु न भवति, सकर्मकाद्भावे विधानाभावात्। कर्माविवक्षायामकर्मकत्वेऽपि न भवति, अनभिदानात्। अनुपसर्गे इत्येव। प्रघातो वर्त्तते। 

 (पाoसूo3-1-109)

 एतिस्तुशास्वृदृजुषः क्यप्(पाoसूo3-1-109)॥ सुप्यनुपसर्गे भाव इति निवृत्त्म्। एभ्यः क्यप् स्यात्। \`एति' इति इण एव ग्रहणं नेङिकोः, तयोरधिपूर्वयोरेव प्रयोगात् \`एति' इति निर्द्देशानुपपत्तेः। तथा च 'रक्षार्थं वेदानामद्येवं व्याकरणम्" इति भाष्ये यदेव प्रयुक्तः। केचित्तु "इण्वदिक इति वक्तव्यम्"(काoवाo)इति वचनादधीत्यमित्युदाहरन्ति। इत्यः। कथन्तर्हि उपेयमिति?ईङ गतौ(दिoआo37)इति दैवादिकाद्यत्। स्तुत्यः। शिष्यः, "शास इदङ्हलोः"(पाoसूo6-4-34)इति इत्वम्, "शासिवसि"(पाoसूo8-3-60)इति षत्वम्। \`आङः शासु इच्छायाम्"(अoआo12)इत्यस्यापि ग्रहणम्, अविशेषात्। तेन \`आशास्यम्' इति धातुस्वरेण मध्योदात्तं पदं भवति। ण्यति तु "गतिकारकोपपदात्कृत्" इति अन्तस्वरितत्वं स्यात्। केचित्तु "शासु अनुशिष्टौ'(अoपo65)इत्यस्यैव ग्रहणमिच्छन्ति। \`वृ' इति वृञो ग्रहणं न वृङः पूर्वोत्तरसाहचर्येणोभयपदिनो ग्रहणाज् ज्ञापकात्। यदयं "ईडवन्दवृशंसदुहां ण्यतः"(पाoसूo6-1-21)इति वार्याशब्दस्याद्युदात्तत्वं शास्ति। तत्र हि ईडिवन्दिभ्याम् अकारवद्विकरणप्रकृतिभ्यां साहचर्यात् आत्मनेपदिनो वृङो ग्रहणम्। वृत्यः। दृत्यः। जुष्यः। \`क्यप्' इति वर्तमाने पुनः क्यब्ग्रहणं बाधकबाधनार्थम्। तेन "ओरावश्यके"(पाoसूo3-1-125)इति ण्यतं बाधित्वा क्यबेव भवति। तथाहि, इह सूत्रे स्तौतेर्ग्रहणस्यावकाश आवश्यकाविवक्षायां स्तुत्य इति, "ओरावश्यके" इत्यस्यावकाशो \`अवश्यलाव्यम्'। \`अवश्यस्तुत्यः' इत्यत्र उभयप्रसङ्गे परत्वात् ण्यत् स्यात्, पुनः क्यब्ग्रहणात् क्यबेव भवति।

 शंसिदुहिगुहिभ्यो वेति वक्तव्यम्(काoवाo)॥ शस्यम्, शंस्यम्। दुह्यम्, दोह्यम्। गुह्यम्, गोह्यम्। एतच्च वृत्तावेव स्थितम्। भाष्ये तु नास्ति तत्र "प्रशस्यस्य श्रः"(पाoसूo5-3-60)"इडवन्दवृशंसदुहां ण्यतः"(पाoसूo6-1-214)इति सूत्रद्वयप्रामाण्यात् शंसेः सिद्धम्। इतरयोस्तु मूलं मृग्यम्।

 आङ्पूर्वादञ्जेः संज्ञायामुपसंख्यानम्(काoवाo)॥ अञ्जू व्यक्ति म्रक्षणादिषु(रुoपo21)। अस्मात् बाहुलकात्करणे क्यप्। 'अनिदितां हल"(पाoसूo6-4-24)इति नलोपः, आज्यम्। ननु ण्यत्येव नलोपः कस्मान्नोक्त इति चेत्? न, कुत्वप्रसङ्गात्, तित्स्वरप्रसङ्गाच्च। तस्मात्क्यबन्त एवायम्। नन्वेवमवग्रहः प्राप्नोति, न चेष्टापत्तिः, "आज्यं किमासीत्परिधिः क आसीत्" इत्यादौ पदकारस्तैदकरणात् इति चेत्?

 अत्र भाष्यम्-न लक्षणेन पदकारा अनुवर्त्याः पदकारैस्तु लक्षणमनुवर्त्त्यमिति। अयमाशयः-संहितैव नित्या पदविच्छेदस्तु पौरुषेयः। अन एवार्थविनिश्चयाभावान्नावगृह्णन्ति। यथा \`हरिद्रव' इति। अत्र किं हरिशब्द इकारान्तः, उत हरिच्छब्स्तकारान्त इति सन्देहः, किञ्च "वनेन वायः" इति मन्त्रे "वेति चय इति च चकार शाकल्यः" इत्युपन्यस्य "उदात्तं त्वेवमाख्यातमभविष्यत्" इति अधायिशब्दे अट्‌स्वरप्रसङ्गेन दूषयित्वा वेरपत्यं \`वाय' इत्येकपद्येन सिद्धान्तं कुर्वन् यास्कः पदविभागस्य पौरुषेयत्वं स्पष्टमेवाचष्टे। अपि च सति पदत्वे अवग्रहः, असति तु न, इति द्वयमपि प्रायोवादमात्रं सम्प्रदायानुरोधागातुम्" इत्यादौ अवग्रहाभावात् "ईयिवांसमतिस्त्रिधः" देवयन्तो यथामतिम्" इत्यादाववग्रहाच्चेति दिक्।

 प्रक्रियाकौमुद्यान्तु \`अज गतौ क्षेपणे च' (भ्वाoपo230)इत्यस्य \`आज्यम्' इत्युक्तं, तत्तु भाष्यविरुद्धम्, अर्थाननुगुणञ्च, इति प्रामाणिकैरुपेक्ष्वमेव।

 (पाoसूo3-1-110)

 ऋदुपधाच्चाक्लृपिचृतेः(पाoसूo3-1-110)॥ ऋकारोपधाद्धातोः क्यप् स्यात् क्लृपिचृती वर्जयित्वा। वृत्-वृत्यम्। वृध्-व-द्यम्। अक्लृपिचृतेरिति किम्? कृप् सामर्थ्ये(भ्वाoआo763)कल्प्यम्। कृपेर्लत्वस्यासिद्धत्वात् ऋकारलृकारयोः सवर्मसंज्ञाविधानाच्च ऋदुपधत्वम्। चृति हिंसाग्रन्थनयोः(तुoपo44)चर्त्यम्। तपरकरणं किम्? कॄत संशष्दने(चुoपo120), णिजभावे णयदेव भवति। कीर्त्यम्। इदमेव च तपरकरणं लिङ्गम्, "अनित्यण्यन्ताश्चुरादयः" इत्यत्र। णिजन्तात्तु णिलोपे कृते चाकृते च दित्स्यमितिवद्यदेव। तेन "यतोऽनावः"(पाoसूo6-1-213)इत्याद्युदात्तता भवति।

 (पाoसूo3-1-111)

 ई च खनः(पाoसूo3-1-111)॥ खनः क्वप् स्यात् ईकारश्चान्तादेशः। दीर्घनिर्द्देशः प्रश्लेषार्थः। तत्र द्वितीय इकारो "ये विभाषा"(पाoसूo6-4-43)इत्यात्वबाधनार्थः। अन्वथा "ये विभाषा" इत्यस्यावकाशः-\`खायते' \`खन्यते'। इत्वस्यावकाशः यस्मिन्पक्षे आत्वं नास्ति। आत्वपक्षे उभयप्रसङ्गे परत्वादन्तरङ्गत्वाच्चात्वं स्यात्। "ये विभाषा" इति विषयसप्तमी। तथा च यकारादौ बुद्धिस्थे एव भवदात्वमन्तरङ्गम्। अयंत्विकारः क्यपा सह विधानाद्वहिरङ्गः। तदित्थम्-"ये विभाषा" इति विषयसप्तमीति पक्षमाश्रित्य सूत्रकृता दीर्घोच्चारणं कृतम्। भाष्यकृता तु परसप्तमीमाश्रित्य प्रत्याख्यातम्। तथाहि, परसप्तमीपक्षे इत्वमन्तरङ्गम्, परनिमित्तमनपेक्ष्य विधानात्। क्यप्सन्नियोगशिष्टं हि तत्। तथाच तदेवात्वस्य बाधकम्। ननु ह्रस्वादेशे तस्य पूर्वेण सह आद् गुणे सत्यपि "षत्वतुकोरसिद्धः"(पाoसूo6-1-86)इति एकादेशस्यासिद्धतया "ह्रस्वस्य पिति कृति तुक्"(पाoसूo6-1-71)इति तुक् स्यात् अतो दीर्घ एव विधेयः इति चेत्? न, पदान्तपदाद्योरेकादेशस्तुग्विदावसिद्धः, न, त्वन्योऽपि इति वक्ष्यमाणत्वात्। अन्यथा \`वृक्षे छत्रम्' इत्यत्र ङौ आद्‌गुणस्वासिद्धत्वात् "छे च'(पाoसूo6-1-73)इति ह्रस्वाश्रयो नित्यस्तुक् स्यात्, इष्यते तु "दीर्घात्" "पदान्ताद्वा'(पाoसूo6-1-75,76)इति दिक्। खेयम्।

 (पाoसूo3-1-112)

 भृञोऽसंज्ञायाम्(पाoसूo3-1-112)॥ क्यप् स्यात्। भृत्वाः कर्मकराः, भर्त्तव्वा इत्यर्थः। तथा च क्रियाशब्दोऽयं, न तु संज्ञा।

 समश्च बहुलम्(काoवाo)॥ असंज्ञायामेव। सूत्रेण नित्वं प्राप्तस्य क्यपो विकल्पार्थमिदं वार्त्तिकम्। सम्भूत्याः, सम्भार्याः। असंज्ञायां किमि? भार्यो नाम क्षत्रियः।

 संज्ञायां पुंसि दृष्टत्वान्न ते भार्या प्रसिध्यति।

 स्त्रियां भावाधिकारोऽस्ति तेन भार्या प्रसिध्यति॥

 अथवा बहुलं कृत्याः संज्ञायामिति च स्मृतम्।

 यथा पत्यं यथा जन्यं यथा भित्तिस्तथैव सा॥

 अस्यार्थः-ते तव सूत्रकारस्य भार्याशब्दो न सिध्यति, णयतं बाधित्वा "संज्ञायां समजनिषद"(पाoसूo3-3-99)इत्यादिना क्यपः प्रसङ्गात्। ननु "नृञोऽसंज्ञायाम्"(पाoसूo3-1-112)इति प्रकृतसूत्रे संज्ञायां निषेधसामर्थ्यात् "संज्ञायाम्"(पाoसूo3-3-99)इत्यादिसूत्रान्तरप्राप्तोऽपि क्यप् भृञः संज्ञायां न भविष्यति। न चैव तत्र "संज्ञायाम्" इत्यस्य वैयर्थ्यं, धात्वन्तरेषु चरितार्थत्वात्, इत्याशङ्क्याह-संज्ञायामित्यादि। प्रतिषेधस्येति शेषः, \`असंज्ञायाम' इत्वस्य प्रतिषेधस्य पुंसि \`भार्या नाम क्षत्रियः' इत्यत्र दृष्टत्वात् चरितार्थत्वात्। तथा च सामर्थ्यं नास्तीति भावः। तस्मात् भार्याशब्दो न सिद्ध्यतीति चोद्यं सुस्थम्।

 उत्तरमाह-स्त्रियां भावाधिकारोऽस्तीति। ननु "संज्ञायां समज"(पाoसूo3-3-99)इति सूत्रे वृत्तिकृद्वक्ष्वति भावे इति न स्वर्यते पूर्वएवाधिकार इति। युक्तं चैतत्, \`समजन्ति तस्यामिति सम्ज्वा' \`निषीदन्ति तस्यामिति निषद्या' इत्यादिदर्शनात्। तत्कथमुच्यते \`स्त्रियां भावाधिकारोऽस्तीति? सत्यम्। स्त्रियां-स्त्रीप्रकरणे "संज्ञायां समज" इत्वादिना क्यपि विधीयमाने भावस्याधिकारः अभिधेयत्वोपगमलक्षणो व्यापारोऽस्ति। शब्दशक्तिस्वाभाव्याद्भाव एव क्यप् न तु कर्मणीत्वाशवः।

 एतदपरितोषादेवाह-अथवेति। न पतन्त्यनेनेत्यपत्यम्। अजन्तात् भावकर्मणोर्विधीयमानोऽपि यत् हलन्तात्करणे च भवति। \`जन्यम्' इत्यत्रापि हलन्ताद्यत्, \`भित्तिः' इत्यत्र "षिद्भिदादिभ्योऽङ्"(पाoसूo3-3-104)इत्यङो विषये क्तिन्। सर्वमिदं यथा बाहुलकाद्भवति, एवं भार्याशब्दे क्यब्विषये ण्यद्भवतीत्यर्थः। अथवा इत्थं समाधेयम्-क्यब्विधौ भृञ् भरणे(भ्वाoउo923)इति भ्वादिरेव गृह्यते न जौहोत्यादिको डुभृञ् भरणे(जुoउo5), द्व्यनुबन्धकत्वात्। एवञ्च विभर्तेर्वा \`भॄञ्भरणे'(क्र्याoपo19)इति दीर्घान्तात् क्र्यादेर्वाण्वति भार्याशब्दो निर्बाध एवेति।

 (पाoसूo3-1-113)

 मृजेर्विभाषा(पाoसूo3-1-113)॥ ऋदुपधत्वान्नित्यं क्यपि प्राप्ते विकल्पार्थं सूत्रम्। परिमृज्वः। परिमार्ग्यः। ण्वत्पक्षे "मृजेर्वृद्धिः"(पाoसूo7-2-114) \`चजोः'(पाoसूo7-3-52)इति कुत्वम्॥

 (पाoसूo3-1-114)

 राजसूयसूर्यमृषोद्यरुच्यकुप्वकृष्टपच्याव्वथ्याः(पाoसूo3-1-114)॥

 एते सप्त क्यवन्ता निपात्यन्ते। अभिषिक्तः क्षत्रियो राजा तेन सोतव्योऽभिषवद्वारेम निष्पादयितव्य इत्यर्थे कर्मणि क्यप्। दीर्घत्वञ्च निपात्वते रूढ्यर्थम्। यद्वा लतात्मकः सोमो राजा, "राजानं क्रीणन्ति" इत्यादौ दर्शनात्। स सूयते कण्ड्‌यते अत्र इत्यर्थे अधिकरणे क्यप्। निपातनं रूढ्यर्थम्। तेन आद्यपक्षे अश्वमेधादौ द्वितीयपक्षे ज्योतिष्टोमादौ च नातिप्रसङ्गः। राजसूयशब्दश्च पुन्नपुंसकलिङ्गोऽर्धर्चादित्वात्। सरत्याकाशमार्गे इति सूर्यः। \`सृ गतौ'(भ्वाoपo960)। कर्तरि क्यप् निपातनादुत्वं, रपरत्वं, "हलि च'(पाoसूo8-2-77)इति दीर्घः। यद्वा \`षू प्रेरणे'(तुoपo128)तुदादिः। सुवति-कर्मणि लोकं प्रेरयति इत्वर्थे कर्तरि क्यपि कृते क्यपो रुडागमश्च निपात्यते। मृषोपपदाद्वदेः कर्मणि क्यप्। पक्षे यति प्राप्ते नित्यं क्यप् निपात्यते। विशेष्यनिघ्नोऽयम्।

 भवन्ति नोद्दामगिरां कवीनामुच्छ्रायसौन्दर्यगुणा मृषाद्याः।(माoकाo4-10)

 इति माघः रोचते असौ रुच्यः। कर्त्तरि क्वप्।

 गुपेरादेः कुत्वञ्च संज्ञायाम्। कुप्यम्। सुवर्मरजतातिरिक्तस्य धनस्येयं संज्ञा। कृष्टे स्वयमेव पच्यन्ते कृष्टपच्याः। कर्मकर्त्तरि निपातनम्। इहान्तोदात्तत्वमपि निपात्यते। शुद्धे तु कर्मणि \`कृष्टपाक्यः' इत्येव भवति। न व्यथते अव्यथ्यः, कर्तरि क्यप्। अत्र वार्तिकानि-

 सूयरुच्यव्यथ्याः कर्तरि(काoवाo)॥

 सूसर्तिभ्याञ्च सर्तेरुत्वम्(काoवाo)॥

 सुवतेर्वा रुडागमः(काoवाo)॥ कुप्यं संज्ञायाम्(काoवाo)इति।

 भिद्योद्ध्यौ नदे(पाoसूo3-1-115)॥ भिदेरुज्झेश्च कर्तरि क्यप् उज्झेर्धत्वञ्च। भिनत्ति कूलं भिद्यः। उज्झत्युदकम् उद्ध्यः। नदे किम्? भेत्ता। उज्झिता।

 (पाoसूo3-1-116)

 पुष्यसिध्यौ नक्षत्रे(पाoसूo3-1-116)॥ पुषेः सिधेश्च अधिकरणे क्यप् निपात्यते नक्षत्रे अभिधेये। पुष्यन्त्यस्मिन्नारब्धा अर्था इति पुष्यः। सिध्वन्त्यस्मिन्निति सिध्यः। नक्षत्रे इति किम्? पोषणं, सेधनम्। पुष्यसिध्यशब्दौ पर्यायौ। स्वरूपपरत्वात्तु सूत्रे द्वन्द्वः। \`पुष्ये तु सिध्वतिष्यौ'(अoकोo3-24)इत्यमरः। तत्र तुष तुष्टौ(दिoपo78)इत्यस्मात् बाहुलकादधिकरणे ण्वति "सूर्यतिष्य"(पाoसूo6-4-149)इति निपातनादुकास्येकार इत्येक्। \`तिष्यः पुष्ये कलियुगे'(अoकोo3-3-155)इत्वमरव्याख्याने क्षीरस्वामी त्वाह-त्विष दीप्तौ(भ्वाoउo1026)"अध्न्यादयश्च"(उoसूo561)इत्यौणादिकयक्प्रत्ययान्तः। निपातनाद्वलोपः।

 (पाoसूo3-1-117)

 विपूयविनीवजित्या मुञ्जकल्कहलिषु(पाoसूo3-1-117)॥ पूङ् नीञ्जिभ्यः क्यप् निपात्यते यथासंख्यं मुञ्जादिषु वाच्येषु। पूङ् पवने(भ्वाoआo991)विपूर्वः। विपूयो मुञ्जः। \`रज्ज्वादिकरणाय शोधयितव्यः' इत्यर्थः। मुञ्जस्तृणविशेषः। विनीयः कल्कः। कल्कशब्दोऽयमस्ति पिष्टे औषधविशेषे। यथा-

 पथ्या शुण्ठी सैन्धवांशस्य कल्कः पेयो नित्यं सर्वरोगक्षयाय। इति।

 अस्ति च पापे, \`तपो न कल्कोऽध्ययनं न कल्कः' इत्युपक्रम्य \`तामस्य ग्रहणमिति केचित्। अविशेषेणेति हरदत्तः। तथाच माघः प्रायुङ्क्त--\`अविनीयसम्भ्रमविकासिभक्तिभिः' इति। जि अभिभवे(भ्वाoपo971)। जित्यो हलिः। \`बलेन कष्टव्यः' इत्यर्थः। महद्धलं हलिः। कृष्टसमीकरणार्थं स्थूलकाष्ठमुच्यते। विपव्यम्। विनेयम्। जेयञ्चान्वत्। खर्वत्र "अचो यत्"(पाoसूo3-1-97)।

 (पाoसूo3-1-118)

 प्रत्यपिभ्यां ग्रहेः(पाoसूo3-1-118)॥ क्यप् स्यात्। मत्तस्य न प्रतिगृह्यम्। तस्मान्नापिगृह्यम्।

 (पाoसूo3-1-119)

 छन्दसीति वक्तव्यम्(काoवाo)॥ लोके तु-प्रतिग्राह्यम्, अपिग्राह्यम्। गृहेर्धातोः क्यप् स्यात्। प्रगृह्यम्पदम्। वस्य प्रगृह्यसंज्ञा विहितेति वृत्तिः। यद्यपि पदावयवस्य द्विवचनादेः प्रगृह्यसंज्ञा न तु पदस्य, तथापि अवयवधर्मस्य समुदाये उपचारो बोध्यः। यद्वा यौगिकोऽयं पदशब्दः पठ्यते, गम्यतेऽनेनार्थ इति। असन्निकर्षश्चात्र गृहेरर्थः, \`अग्नी अत्र' इत्यादौ हि प्रकृतिभावात् यणाद्यभावे कियताऽपि कालेन व्यवधानात् परस्परमचोन सन्निकृष्यन्ते। तथा च बव्हृचप्रातिशाख्यम्-स्वरान्तरं तु विवृत्तिः, सा वा स्वरभक्तिकालेति। स्वरभक्तिकालस्तु अर्द्धमात्रा पादमात्रा वा, द्राघीयसी सार्द्धमात्रेति तत्रैवोक्तत्वात्। तथा चाचोरन्तरालस्य विवृत्तिसंज्ञकस्य वर्णशून्यकालस्य क्वचिदर्द्धमात्रत्वं क्वचित्पादमात्रत्वं चेति फलितोऽर्थः। एतद्व्यवस्था तु शिक्षासु बोद्धव्या। अवगृह्यं पदम्, यस्यावग्रहः क्रियते इति वृत्तिः। अवग्रहो विच्छेदः। अत्रापि गृह्णातेरर्थः प्राग्वत्, मात्रा ह्रस्वस्तावदवग्रहान्तरमिति प्रातिशाख्यात्। अत्र पदकाले समासे पूर्वपदमेवगृह्यमिति हरदत्तः। उपलक्षणञ्चैतत्, \`हरिभिः' इत्यादेरपि सङ्ग्राह्यत्वात्। तस्मात् महापदसंज्ञाक्रान्ते य एकदेशः पदकाले विच्छिद्य पठ्यते, स सर्वोऽप्यवगृह्यमिति स्थितिः। स्वेनैव ईरितुं शीलमस्य स्वैरी स्वतन्त्रः। अस्वैरी परतन्त्रः। गृह्यका इमे, \`गृहीतका' इत्यर्थः। उभयत्रानुकम्पायां कन्। पञ्जरादिबन्धेन परतन्त्रीकृताः शुकादय उच्यन्ते।

 गृहासक्ताः पक्षिमृगाः छेकास्ते गृह्यकाश्च ते।

 (अoकोo5-46)इत्यमरः। बाह्यायाम्-ग्रामगृह्या, नगरगृह्या सेना। \`ग्रामनगराभ्यां बहिर्भूता' इत्यर्थः। स्त्रीलिङ्गनिर्देशात्पुन्नपंसकयोर्नभवति। पक्षे भवः-पक्ष्यः। दिगादित्वाद्यत्। वासुदेवगृह्यः। आर्यगृह्यः। तत्पक्षाश्रित इत्यर्थः।

 (पाoसूo3-1-120)

 विभाषा कृवृषोः(पाoसूo3-1-120)॥ क्वप् स्यात्। पक्षे ण्यत्। कृत्यम्। कार्यम्। वृषु सेचने(भ्वाoपo707)। वृष्यम्। वर्ष्यम्।

 (पाoसूo3-1-121)

 युग्यञ्च पत्रे(पाoसूo3-1-121)॥ पतन्त्यनेन पत्रं वाहनम्। "दाम्नीशस"(पाoसूo3-2-182)इत्यादिना करणे ष्ट्रन्। तस्मिन्नर्थे युजेः कर्मणि क्यप् कुत्वञ्च निपात्यते। युग्यो गौः। पत्रे किम्? \`योग्यम्' अन्यत्। ण्यति "चजोः"(पाoसूo7-3-52)इति कुत्वम्।

 अत्र हरदत्तः-प्राग्घितीयेन यतेदं सिद्धम् "तद्वहतिरथयुगप्रासङ्गम्"(पाoसूo4-4-76)इति। स्वरेऽपि नास्ति भेदः। क्यपि धातुस्वरः, यत्यपि 'यतोऽनावः"(पाoसूo6-1-213)इत्याद्युदात्तत्वम्। \`अयुग्यम्' इत्यत्रापि न स्वरभेदः। "ययतोश्चातदर्थे"(पाoसूo6-2-156)"कृत्योकेष्णुच्चार्वादयश्च"(पाoसूo6-2-160)इत्युभयत्रापि अन्तोदात्तत्वविधानात्। तस्मादिदं सूत्रं शक्यमकर्तुमिति।

 अत्रेदं वक्तव्यम्। \`युग्यो गौः' इत्यादिसिद्धावपि \`युग्योहस्ती' इति वृत्तावुदाहृतं तद्धितेन न सिध्यति, नहि हस्ती युगं वहतीति। कृतातु सिध्यति युज्यते सम्बन्धये ह्यसौ कुथादिनेति। किञ्च असत्यस्मिसूत्रे ण्यत्‌प्रत्ययेन \`योग्यो गौः' इत्यपि स्यात्। अपि च स्वरभेदोऽपि पाक्षिकोऽस्त्येव। "क्रतुर्भवत्युक्थ्यः" इत्यादौ तित्म्वरदर्शनात्। "यतोऽनावः"(पाoसूo6-1-213)इति सूत्रं यदन्ते द्व्यच्के एकाच्प्रकृतिक एव प्रवर्तत इति वेदभाष्यकारप्रतिपादिते पक्षे स्वरभेदस्य दुर्वारत्वादिति दिक्।

 (पाoसूo3-1-122)

 अमावस्वदन्यतरस्याम्(पाoसूo3-1-122)॥ अमाशब्दः सहार्थे वर्त्तते, \`अमात्यः' इत्वादौ दर्शनात्। तस्मिन्नुपपदे वसेर्धातोरथिकरणे ण्यत् तन्निमित्तायां वृद्धौ सत्यां पाक्षिको ह्रस्वश्च निपात्यते। निपातनादेव कालविशेषे रूढिर्लभ्यते। अमा सह सन्निकृष्टौ वसतोऽस्यां चन्द्राक्रौ इत्यमावस्या, अमावास्या। एकदेशविकृतस्यानन्यत्वात् "अमावास्याया वा"(पाoसूo4-3-30)इति दीर्घमध्यमनूद्य विहितस्ताद्धितो ह्रस्वमध्यादपि सिद्ध्यति। यदि तु यत्प्रत्ययान्तस्येदं पाक्षिकं निपातनमित्याश्रीयेत तदा यता मुक्ते \`अमावास्या' इत्यधिकरणे ण्यदेव तावद् दुर्लभः। अथापि बाहुकालाल्लभ्येत, एवमपि "अमावास्याया वा"(पाoसूo4-3-30)इत्यत्र ण्यदन्तग्रहणे यदन्तं न गृह्येत। किञ्च ण्यत्पक्षे उपपदसमासो न स्यात्। मयूरव्यंसकादित्वाद्भविष्यतीति चेत्? एवमपि "गतिकारकोपपदात्"(पाoसूo6-2-139)इति स्वरो न स्यात्, किं त्वन्तोदात्तः स्यात्, इष्यते तु तित्स्वर एव "अमावास्यासुभगा सुसेव" \`यदाग्नेयोऽष्टाकपालोऽमावास्यायाम्' इत्वादौ स्वाशब्दे स्वरितत्वस्य शेषानियातस्य च पठ्यमानत्वात्। तस्मात् "ण्यदन्तस्यैव वृद्धौ सत्यां पक्षे ह्रस्वो निपात्यते" इति यथाव्याख्यानमेवादर्त्तव्यम्। तथा च भाष्यम्-

 अमावसोरहं ण्यतोर्निपातयाम्यवृद्धिताम्।

 तथैकवृत्तिता तयोः स्वरश्च मे प्रसिध्यति॥

 इह व्यक्तिभेदाश्रयो द्विवचनिर्द्देशः। एकस्योति शेषः। ण्यतोः-ण्यदन्तयोः। अमापूर्वयोर्वसोर्मध्ये एकस्य अवृद्धितां ह्रस्वम् अहं निपातयामि। सूत्रकारेणैक्यमापन्नस्येयमुक्तिः। तथा सति तयोः शब्दयोरेका तद्धितवृत्तिर्ययोः तत्ता सिध्यति एकदेशविकृतस्यानन्यत्वात्। एवं निपातयतो मे स्वरोऽपि सिध्‌यति। स च व्याख्यात एव। न च सिद्धान्तेऽपि उत्तरपदप्रकृतिस्वरो दुर्लभः, सूत्रे सप्तम्यभावेन उपपदसंज्ञाया अप्रवृत्तौ उपपदात्परत्वाभावादिति वाच्यम्, \`अमा' इति सप्तम्या लुका निर्द्देशादिति भावः।

 (पाoसूo3-1-123)

 छन्दसि निष्टर्क्यदेवहूयप्रणीयोन्नीयोच्छिष्यमर्यस्तर्याध्वर्यखन्यखान्यदेवयज्यापृच्छ्यप्रतिषीव्यब्रह्मवाद्यभाव्यस्ताव्योपचाय्यपृडानि(पाoसूo3-1-123)॥ एतानि सप्तदश छन्दसि निपात्यन्ते। कृती छेदने (तुoपo154)अस्मात् निस्‌पूर्वात्क्यपि प्राप्ते ण्वत्, आद्यन्तयोर्विपर्यासः, निसः षत्वं च निपात्यते, निष्टर्क्यं चिन्वीत पशुकामः। देवशब्द उपपदे व्हयतेर्जुहोतेर्वा क्यप् दीर्घत्वं तुगभावश्च, स्पर्द्धन्ते वा उदेवहूये। अत्र प्रपूर्वादुत्पुर्वाच्च नयतेः क्यप्, प्रणीयः, उन्नीयः। उत्पूर्वाच्छिषेः क्यप्, उच्छिष्यम्। मृङ् प्राणत्यागे(तुoआo123), स्तञ् आच्छादने(स्वाoउo6), ध्वृ हूर्छने(भ्वाoपo164)एभ्यो यत्, मर्यः, स्तर्या, स्त्रियामेवास्य निपातनम्। ध्वर्यः। खनेर्यत्ण्यतो, खन्यः, खान्यः। देवशब्द उपपदे यजेर्यप्रत्ययः, शुन्धध्वं दैव्याय कर्मणे देवयज्यायै। प्रत्ययस्वरेणान्तोदात्तत्वे कृदुत्तरपदप्रकृतिस्वरः। स्त्रीलिङ्ग एवेदं निपातनम्। आङ्‌पूर्वात्पृच्छेः क्यप्, आपृच्छ्यं धरुणं वाज्यर्षति। प्रतिपूर्वात्सीव्यतेः क्यप् षत्वञ्च, प्रतिषीव्यः। ब्रह्मण्युपपदे वदेर्व्यत्, "वदः सुपि क्यप् च"(पाoसूo3-1-106)इति प्राप्तयोः क्वव्यतोरपवादः, ब्रह्मवाद्यम्। अथ कथं "ब्रह्मोद्यं वदन्ति"(ऋoश्रोoसूo2-4)इति? छन्दसि विशेषविहितेन ण्यता लोके चरितार्थस्य "वदः सुपि" इति क्यपो बाधप्रसङ्गात्। न च "वासरूप"(पoभाo8)इत्युक्तत्वात्। सत्यम्, कृद्व्यत्ययोऽत्र बोध्यः। उक्तं हि, "कालहलच्‌स्वरकर्तृयङां च" इति। तत्र हि कर्तृग्रहमं कृत्प्रत्ययपरमित्यवोचाम।

 भवतेः स्तौतेश्च ण्यत्, भाव्यः, स्ताव्यः। उपपूर्वाच्चिनोतेर्ण्यत् आयादेशश्च निपात्यते पृडे उत्तरपदे। मृड सुखने, पृड च(तुoपo47,48)। इत्येतस्मादिगुपधलक्षणःकः, उपचाय्यपृडम्।

 हिरण्य इति वक्तव्यम्(काoवाo)॥ उपचेयपृडमेवान्यम्। अत्र वावर्त्तिकम्-

 निष्टर्क्ये व्यत्ययं विद्यात् निसः षत्वं निपातनात्।

 ण्यदायादेश इत्येतौ उपचाय्ये निपातितौ॥

 ण्यदेकस्माच्चतुर्भ्यः क्यप् चतुर्भ्वश्च यतो विधिः।

 ण्यदेकस्माद्यशब्दश्च द्वौ क्यपौ ण्यद्विधिश्चतुः॥

 ण्यत्वयमिति, आद्यन्तविपर्यासमत्यर्थः। \`चतुर्भ्यः' इति देवहूयादिषु चतुर्भ्यो धातुभ्यः क्यप्, उपसर्गभेदान्नयतेर्भेदः। द्वौ क्यपाविति, द्वाभ्यां धातुभ्वां द्वाविति भावः। ण्यद्विधिश्चतुरिति सुजन्तम्। \`चतुरो वारान् ण्यद्विधीयते' इत्यर्थः॥

 (पाoसूo3-1-124)

 ऋहलोर्ण्यत्(पाoसूo3-1-124)॥ ऋवर्णान्तात् धातोर्हलन्ताच्च ण्यत् स्यात्। कार्यम्। हार्यम्। वाच्यम्। पाच्यम्। सूत्रे पञ्चम्यर्थे षष्ठी। \`ऋ'इति च अर्तेर्ग्रहणं न भवति, किन्तु वर्णग्रहणम्, हला साहचर्यात्। \`परङ्कार्यम्'(पाoसूo1-4-2)इति निर्द्देशात्। "ईडवन्दवृशंसदुहांण्यतः"(पाoसूo6-4-214)इति लिङ्गाच्च। अत्र वार्त्तिकानि--

 पाणौ सूजेर्ण्यद्विधिः(काoवाo)॥ ऋदुपधत्वात्प्राप्तस्य क्यपोऽपवादः। पाणिभ्यां सृज्यते पाणिसर्ग्या रज्जुः।

 समवपूर्वाच्चेति वक्तव्यम्(काoवाo)॥ समवसर्ग्या।

 लपिदभिभ्याञ्चेति वक्तव्यम्(काoवाo)॥ अपलाप्यम्। अवदाभ्यम्। आभ्यां "पोरदुपघात्"(पाoसूo3-1-98)इति प्राप्तस्य यतोऽपवादः। अत्र \`दभिः' धातुष्वपठितोऽपि वार्त्तिकवचनात् चुराद्यन्ते "बहुलमेतन्निदर्शनम्"(चुoगoसूo)इति बहुलग्रहणाच्चुलुम्पादिवत्साधुः। तथा च प्रयुज्यते-"न तानशान्ति न दभाति तस्कारः" इति, "विष्णुर्गोपा अदाभ्यः" इति च। जयादित्यस्तु आद्यं वार्त्तिकद्वयम्, "एतिस्तुशास्वृ"(पाoसूo3-1-109)इति सूत्रे पठित्वा तृतीयवार्त्तिकोक्तयोर्धात्वोर्मध्ये लपिम्, "आसुयुवपि"(पाoसूo3-1-126)इति सूत्रे रपेरुपरि प्रक्षिप्य अनुक्तसमुच्चयार्थेन चकारेण दभेः सङ्‌ग्रहमाह। तत्र वैरूप्यं निर्बीजमेवेत्यवधेयम्।

 (पाoसूo3-1-125)

 ओरावश्यके(पाoसूo3-1-125)॥ उवर्णान्ताद्धातोर्ण्यत् स्यात् आवश्यके द्योत्ये। अवश्यं भाव आवश्यकम्। मनोज्ञादित्वाद् वुञ्। "अव्ययानां भमात्रे टिलोपः"(काoवाo)। लाव्यम्। पाव्यम्। द्योतितार्थस्यापि क्वचित्प्रयोगो दृश्यते, लाघवं प्रत्यनादरात्। अवश्यलाव्यम्। अत्रोपपदसमासासम्भवेऽपि मयूरव्यंसकादेराकृतिगणत्वात्समासः। उत्तरपदप्रकृतिस्वरत्वमपि तत्रैव निपातनाद्वोध्यम्।

 (पाoसूo3-1-126)

 आसुयुवपिरपित्रपिचमश्च(पाoसूo3-1-126)॥ आङ्‌पूर्वात्सुनोतेर्युप्रभृतिभ्यश्च ण्यत् स्यात्। "अचो यत्" "पोरदुपधात्"(पाoसूo3-1-97,98)इति यथायोगं प्राप्तस्य यतोऽपवादः। अत्र रपेरुपरि लपिर्वृत्तिकृता प्रक्षिप्त इत्युक्तम्। षुञ् अभिषवे(स्वाoउo1)। आसाव्यम्। यु मिश्रणे(अoपo23)। याव्यम्। \`युञ् बन्धने'(क्याoउo7)इत्यस्य तु सानुबन्धकत्वान्नेह ग्रहणम्। वाप्यम्। राप्यम्। अपत्राप्यम्। आचाम्यम्।

 (पाoसूo3-1-127)

 आनाय्योऽनित्ये(पाoसूo3-1-127)॥ नयतेराङ्‌पूर्वात् ण्यदायादेशौ निपात्येते। रूढ्यर्थमपि निपातनम्। ते घटादौ न भवति। किन्तु दक्षिणाग्निविशेष एव भवति। तथाहि-दक्षिणाग्नेर्योनिर्विकल्प्यते वैश्यकुलाद्वित्तवतः भ्राष्ट्राद्वा गार्हपत्याद्वेति। तत्र यो गार्हपत्यादानी यते आहवनीयेन सहैकयोनिः, तत्रैवदं निपातनं, तस्य चानित्यत्वम्, सततमप्रज्वलनात्। अत्र भाष्यम्-

 आनाय्योऽनित्यइति चेद्दक्षिणाग्नौ कृतं भवेत्।

 एकयोनौ तु तं विद्यादानेयो ह्यन्यथा भवेत्॥

 चेदित्यस्यानन्तरं घटादिष्वतिप्रसङ्ग इति शेषः। भवेदिति सम्भावने लिङ्ग निपातनादेव रूढिः सम्भाव्यत इत्यर्थः। एकयोनाविति। आहवनीयेन सहेति शेषः। आनेय इति। घटादावनित्ये भिन्नयोनौ च दक्षिणाग्नौ "अचो यत्"(पाoसूo3-1-97)इति यदेव भवतीत्यर्थ-।

 (पाoसूo3-1-128)

 प्रणाय्योऽसम्मतौ(पाoसूo3-1-128)॥ सम्माननं सम्मतिः। प्रीतिविषयभावोपगमनं कर्मव्यापारोऽत्र विवक्षितः। तथा भोगविषय आदरोऽपि सम्मतिः तन्त्रेणार्थद्वंय विवक्षितम्। तेन पूजानर्हे निष्कामे च प्रपूर्वान्नयतेः व्यदायादेशौ निपात्येते। प्रणाय्यश्चोरः। ज्येष्ठाय पुत्राय पिता ब्रह्म प्रब्रूयात् प्रणाय्यायान्तेवासिने नान्यस्मै कस्मै चन।

 (पाoसूo3-1-129)

 पाय्यसान्नाय्यनिकाय्यधाय्या मानहविर्निवाससामिधेनीषु(पाoसूo3-1-129)॥ यथासंख्यं चतुर्षु चत्वारो निपात्यन्ते। पाय्यं मानम्। मीयतेऽनेन मानम्। माङो ण्यत्प्रत्ययः करणे। "आतो युक् चिण्‌कृतोः"(पाoसूo7-3-33)॥ इति युक्। धात्वादेः पत्वञ्च निपातनात्। मेयमन्यत्। सान्नाय्यं हविर्विशेषः। सम्यङ् नीयते होमार्थमग्निं प्रतीति। सम्पूर्वान्नयतेर्ण्यदायादेशौ उपसर्गदीर्घत्वञ्च निपात्यते। ऐन्द्रन्दध्यमावास्यायाम्, ऐन्द्रं पयोऽमावास्यायामिति विहितयोर्दाधिपयसोः संज्ञोयम्।

 माघस्तु यथाश्रुतग्राही हविर्मात्रे प्रायुङ्क्त-

 प्रतिशरणमशीर्णज्योतिरग्न्याहितानां विधिविहितविरिब्धैः सामिधेनीरधीत्य।

 कृतगुरुदुरितौघध्वंसमध्वयुर्मुख्यैर्हुतमयमवलीढे साधुसान्नाय्यमग्निः॥ इति।(माoकाo11-41)

 नन्विदमपि दधिपयोविषयकमेव किं न स्यादिति वाच्यम्, चन्द्रोदयास्तमयवर्णनपूर्वकं सूर्योदयं प्रक्रम्य पठितस्यास्य कृष्णप्रतिपद्विषयत्वेन तत्र दधिपयोयोगस्यासम्भवात्। हविर्विशेषवाचकस्य सामान्ये विशेषन्तरे वा लक्षणेत्यपि बोद्यम्। निकाय्यो निवासः। निपूर्वाच्चिनोतेरधिकरणे ण्यत्, आयादेशः, आदेः कत्वञ्च निपात्यते। निचीयतेऽस्मिन्धान्यादिकमिति विग्रहः। निचेयमन्यत्। अत्रैवार्थे निकायशब्दोऽप्यस्ति। स च "निवासचितिशरीरोपसमाधानेष्वादेश्च कः"(पाoसूo3-3-41)इत्यत्र व्युत्पादयिष्यते। धाञो ण्यत्‌प्रत्ययः सामिधेन्याम्। समिधामाधानी सामिधेनी। "समिधामाधाने षेण्यण्"(काoवाo)। "प्रवोवाजाः" इत्यादिका ऋचः सामिधेन्यः। अत्र च न सर्वा सामिधेनी धाय्येत्युच्यते, किन्तु समिध्यमानवन्तीं समिद्धवन्तीं चान्तरेम विकृतिषु प्रक्षिप्यमाणा 'पृथुपाजा अमर्त्यः" इत्यादिकैव। सूत्रे सामिधेनीग्रहणं प्रयोगविषयोपलक्षणार्थम्। तथा चासामिधेन्यामपि दृश्यते-धाय्याः शंसति। "अग्निर्नेता" "त्वं सोमक्रतुभिः" इति ज्योतिष्टोमे मरुत्वतीये शस्त्रविधानमेतत्। तत्र \`धीयते अनया समित्' इति करणे ण्यदिति हरदत्तग्रन्थः "पृथुपाजाः" इत्यादिविषयः, \`धीयत इति धाय्या' इति कर्मणि ण्यदिति माधवग्रन्थस्तु "अग्निर्नेता" इत्यादिसाधारण इति विवेकः। सर्वश्चायं विशेषो निपातनस्य रूढ्यर्थत्वाल्लभ्यते।

 (पाoसूo3-1-130)

 क्रतौ कुण्डपाय्यसञ्चाय्यौ(पाoसूo3-1-130)॥ एतौ निपात्येते क्रतौ वाच्ये। तत्र कुण्डशब्दे तृतीयान्ते उपपदे पिबतेर्धातोरधिकरणे यत् प्रत्ययो निपात्यते युक्च। कुण्डेन पीयते अस्मिन्सोम इति कुण्डपाय्यः क्रतुः। ननु अत्र ण्यदेव निपात्यतां प्रकृतत्वात्, एवञ्च युक् न निपातनीयः, "आतो युक्"(पाoसूo7-3-33)इत्येव सिद्धत्वादिति लाघवमपीति चेत्? मैवम्, तित्स्वरप्रसङ्गात्। इष्यते तु "यतोऽनावः"(पाoसूo6-1-213)इत्याद्युदात्तत्वम्, कृदुत्तरपदप्रकृतिस्वरेम तस्यैव परिनिष्ठितत्वात्। तथा च प्रयुज्यते-"यस्ते शृङ्गवृषो नयात् प्रणपात् कुण्डपाय्यः" इति। सम्पूर्वाच्चिनोतेर्ण्यत् आयादेशश्च निपात्यते। सञ्चीयते असौ सञ्चाय्यः क्रतुः। क्रताविति किम्? कुण्डपानं, सञ्चेयः।

 (पाoसूo3-1-131)

 अग्नौ परिचाय्योपचाय्यसमूह्याः(पाoसूo3-1-131)॥ एते निपात्यन्ते अग्नावभिधेये। अग्निश्चेह न ज्वलनः, किन्तु तद्धारणार्थमिष्टकाचयननिर्मितस्थलविशेषः, तत्रैव निरूढत्वात्। परिपूर्वादुपर्पूर्वाच्च चिनोतेर्ण्यदायादेशौ निपात्येते-परिचाय्यः। उपचाय्यः, सम्पूर्वाद्व्हेः सम्प्रसारणं दीर्घत्वञ्च निपात्यते-समूह्यं चिन्वीत पशुकामः। अग्नाविति किम्? परिचेयम्। उपचेयम्। संवाह्यम्। इह सम्पूर्वात् "ऊहवितर्के'(भ्वाoआo649)इत्यस्मादनेकार्थत्वाद्वहेरर्थे वर्तमानाद्धलन्तत्वाण्ण्यति \`समूह्यम्' इति सिद्धम्। युक्तं चैतत्; "समूह्यं चिन्वीत पशुकामः। पशवो वै पुरुषः। पशुनेवास्मै तत्समूहति" इति वह्यर्थेन ऊहिना ब्राह्मणे समूह्यशब्दस्य निरुक्तत्वात्। उक्तञ्च वार्तिककृता-

 \`समूह्य' इत्यनर्थकं वचनं सामान्यकृतत्वात्। वह्यर्थमिति चेद्वहते स्तदर्थत्वात्सिद्धम्। ऊहिविग्रहाच्च ब्राह्मणे सिद्धमिति।

 (पाoसूo3-1-132)

 चित्याग्निचित्ये च(पाoसुo3-1-132)। चित्येत्यत्र कर्मणि क्यप् निपात्यते। यतोऽपवादः। धातुस्वरेमाद्युदात्तं पदम्। चीयते असौ चित्योऽग्निः। अग्नेश्चयनमग्निचित्या। भावे यकारप्रत्ययस्तुक् च निपात्यते, न तु क्यप्। तेनान्तोदात्तत्वं भवति। इह सूत्रे \`अग्नौ' इत्यनुवर्त्तते, तच्च चित्यशब्दस्यैव विशेषणं, नाग्निचित्याशब्दस्य, तस्य भावे निपातितत्वात्। तेनाग्नेरन्यत्र \`चेयम्' इत्येव भवति।

 समाप्ताः कृत्याः॥

 (पाoसूo3-1-133)

 ण्वुल्‌तृचौ(पाoसूo3-1-133)॥ धातोर्ण्वुल्‌तृचौ स्तः। इत ऊर्ध्वमध्यायपरिसमाप्तेरुत्सर्गतः "कर्तरि कृत्"(पाoसूo3-4-67)इत्युक्तेः कर्तरि प्रत्ययाः। पाचकः। पक्ता। तृचश्चकारः सामान्यग्रहणाविघातार्थः। "तुश्छन्दसि"(पाoसूo5-3-59)"तुरिष्ठेमेयः सु"(पाoसूo6-4-154)इति। एवञ्च "अप्तृन्"(पाoसूo6-4-11)इति सूत्रेऽपि तृन्‌तृचोः इति पृथक्‌ग्रहणं विहाय \`अप्तृस्वसृ' इत्येव ग्रहणमुचितम्।

 (पाoसूo3-1-134)

 नन्दिग्रहिपचादिभ्यो ल्युणिन्यचः(पाoसूo3-1-134)॥ नन्द्यादेर्ल्युः, ग्रह्यादेर्णिनिः, पचादेरच् स्यात्। नन्दिग्रहिपचादयश्च न धातुपाठे सन्निविष्टाः संगृह्यन्ते। किन्तर्हि नन्दन रमण इत्येवमादिषु प्रातिपदिकगणेषु ये प्रकृतिभागास्ते इह बुद्ध्या पृथक् कृत्य गृह्यन्ते। नन्वेवं किमनेन सूत्रेण, गणपाठादेव नन्दनादिशब्दानां साधुत्वोपपत्तेरिति चेत्?

 अत्र हरदत्तः--असत्यस्मिन्नष्टाध्याय्यां क्वचिदप्यनुपयोगात् गणपाठो नापेक्षष्यते इति। तस्यायमाशयः-एव एव साधव इति स्वरूपनियमपरं हि व्याकरणशास्त्रं तच्च "सूत्रेष्वेव हि तत्सर्वम्" इति न्यायेन सूत्रात्मकम्। तथा च यत्सूत्रैः कथमपि न विषयीकृतं, तस्य गाव्यादिवदर्थादसाधुत्वं प्रसज्येतेति।

 नन्दिवाशिमादिदूषिसाधिवर्द्धिशोभिरोचिभ्यो ण्यन्तेभ्यः संज्ञायायाम्(गoसूo)॥ टुनदि समृद्धौ(भ्वाoपo67)। नन्दयतीति नन्दनः। वाशृ शब्दे(दिoआo77)। वाशनः। मदी हर्षे(दिoपo1-2)। मदनः। दुष वैकृत्ये(दिoपo79)। "दोषो णौ"(पाoसूo6-4-90)इत्यूत्वम्, दूषमः। राध साध संसिद्धौ(स्वाoपo16,17)। विप्रो यज्ञस्य साधनः। ल्युः कर्त्तरीति पुंस्त्वम्। कथन्तर्हि \`होतुराहुतिसाधनं धेनुः' इति? करणे ल्युटि सामान्ये नपुंसकं भविष्यति। वृधु वृद्धौ(भ्वाoआo760)वर्द्धनः। शुभ शुम्भ शोभार्थे(तुoपo41,42)शोभनः। रुच दीप्तौ(भ्वाoआo746)। रोचनः।

 सहितिदमः संज्ञायाम्(गoसूo)॥ षह मर्षणे(भ्वाoआo877)सहनः। तप सन्तापे(भ्वाoपo1010)तपनः। दमु उपशमे(दिoपo97)। दमनः। जप जल्प व्यक्तायां वाचि(भ्वाoपo397,398)। जल्पनः। रमु क्रीडायां(भ्वाoआo878)रमणः। दृप हर्षविमोचनयोः(दिoपo90)दर्पणः। क्रदि आव्हाने रोदने च(भ्वाoपo71)सङ्‌क्रन्दनः। कृष विलेखने(भ्वाoपo1015)सङ्कर्षणः। हृषु अलीके (भ्वाoपo710)हर्षणः। अर्द हिंसायाम्(भ्वाoपo55)जनमर्दयतीति जनार्दनः। कर्मण्यणि प्राप्ते। एवमुत्तरत्रापि कर्मण्युपपदे द्रष्टव्यम्। युमिश्रणे(अoपo23)। यवनः। षूद क्षरणे(भ्वाoआo25)। मधुर्नामाऽसुरस्तं सूदयतीति मधुसूदनः। ञिभी भये(जुoपo2)। विपूर्वात् णिचि "भियो हेतुभये षुक्"(पाoसूo7-3-40)इति षुक्, विभीषमः। लूञ् छेदने(क्र्याoउo11)। निपातनाण्णत्वम्, लवणः। णश अदर्शने(दिoपo88), दमु उपशमे(दिoपo97)। ण्यन्तौ। वित्तं नाशयतीति वित्तनाशनः। कुलं दमयतीति कुलदमनः, शत्रुदमनः। इति नन्द्यादिः।

 ग्रह उपादाने(क्र्याoउo61)। ग्राही। षह मर्षणे(भ्वाoआo988)उत्साही। दसु उपक्षये(दिoपo107)उद्दासी। भस भर्त्सनदीप्त्योः(जुoपo18)उद्भासी। तिष्ठतेः "आतो युक्"(पाoसूo73-33)। स्थायी। मत्रि गुप्तपरिभाषणे(तुoआo146)चुरादिः, मन्त्री। अर्द्द हिंसायाम्(चुoउo296)। समर्दी।

 रक्षश्रुवप्‌शां नौ(गoसूo)॥ रक्ष पालने(भ्वाoपo659)निरक्षी। श्रुवणे(भ्‌वाoपo967)। निश्रावी। डुवप् बीजसन्ताने(भ्वाoउo1028)निवापी। शो तनूकरणे(दिoपo39)निशायी। चत्वारोऽमी निपूर्वाः।

 याचृव्याहृसंव्याहृव्रजवदवसां ऩञ्पूर्वाणाम्(गoसूo)॥ टुयाचु याच्ञायाम्(भ्वाoउo888)। हृञ् हरणे(भ्वाoउo924)। व्रज गतौ(भ्वाoपo254)। वद व्यक्तायां वात्ति(भ्वाoपo1034)। वस निवासे(भ्बाoपo1034)। अयाची। अव्याहारी। असंव्याहारी। अव्राजी। अवादी। अवासी।

 अचामचित्तवत्कर्तृकाणाम्(गoसूo)॥ अजन्तानां धातूनाम् अचेतनकर्तृकाणां णिन िर्भवति। प्रतिषिद्धार्थानामेव। अकारी। अहारी। शीङ् स्वप्ने(अoआo22)विशयी, वृद्ध्यभावो निपातनात्। षिञ् बन्धने(स्वाoउo2)विषयी, वृद्ध्यभावः प्राग्वत्। इह षत्वमपि निपातनादिति गणरत्नमहोदधिव्याख्यायां वर्द्धमानः। \`विशयी विषयी देशे' इति वृत्तिः। अभिभावी भूते। अभिभूतवान् अभिभावी। राध संसिद्धौ(स्वाoपo16)अपराधी। रुधिर् आवरणे(रुoउo1)अवरोधी। उपरोधी। परिभावी। इह पाक्षिको वृद्ध्यभावो निपात्यते। इति ग्रहादिः।

 डुपचष्‌पाके(भ्वाoउo1021)वच परिभाषणे(अoपo53)इत्यादि।

 आकृतिगणोऽयम्। तथा च "शिवशमरिष्टस्य करे"(पाoसूo4-4-143)इति सूत्रे कृञोऽच्‌प्रत्ययः कृतः। "कर्मणि घटोऽठच्"(पाoसूo5-2-35)इति सूत्रे च घटेः। तथा 'यङोऽचि च"(पाoसूo2-4-74)इति सूत्रेण अस्मिन्नच् प्रत्यये परे यङो लुग्विहितः। भाष्ये च "अजपि सर्वधातुभ्यो वक्तव्यः" इत्युक्तम्। किमर्थं तर्हि पचाद्यनुक्रमणमिति चेत्? नदट् इत्यादौ अनुबन्दासञ्जनार्थम्, कर्मोपपदानामिगुपदानां च बाधनार्थम्। अन्येषान्तु प्रपञ्चार्थम्। तथाहि-नदट्, भषट्, प्लवट्, चरट्, गरट्, तरट्, चोरट्, देवट्, सूदट्, एते टितः। नद अव्यक्ते शब्दे(भ्वाoपo54), टो ङीबर्थः, नदः। नदी। भष भर्त्सने(भ्वाoपo696)भषी। प्लुङ् गतौ(भ्वाoआo983)प्लवी। चर गतौ(भ्वाoपo560)चरी। गॄ निगरणे(तुoपo130)गरी। तॄ प्लवनतरणयोः(भ्वाoपo994)तरी। चुर स्तेये(चुoपo1)चोरी। दिवु क्रीडादौ(दिoपo7)देवी। सूदिरुक्तार्थः। सूदी। मिष स्पर्द्धायाम्(तुoपo72)मेषः। कुप क्रोधे(दिoपo127)कोपः। सूप्लृ गतौ(भ्वाoपo1008)सर्पः। इह दिविप्रभृतिषु इगुपधत्वात्कः प्राप्तः। डुभृञ्(जुoउo5)जारं बिभर्तीति जारभरा। श्वानं पचतीति श्वपचा। अनयोः कर्मण्यण् प्राप्तः। न्यङ्क्वादिषु श्वपाकशब्दस्य पाठात् पक्षे 'कर्मण्यण्"(पाoसूo3-2-1)अपि भवतीति कैयटादयः। जॄष्‌मृङ्‌प्रभृतीनान्तु पाठः प्रपञ्चार्थ एवेति विवेकः।

 (पाoसूo3-1-135)

 इगुपधज्ञाप्रीकिरः कः(पाoसूo3-1-135)॥ इगुपधेभ्यो जानातेः प्रीणातेः किरतेश्च कः प्रत्ययः स्यात्। विक्षिपः। विलिखः। विबुधः। कृशः। जानातीति ज्ञः। "आतो लोप इटि च"(पाoसूo6-4-44)इत्यालोपः। प्रीञ् तर्पणे(क्र्यांoउo2)इयङादेशः, प्राणातीति प्रियः। कॄ विक्षेपे(तुoपo129)"ऋतं इद्धातोः"(पाoसूo7-1-100), किरतीति किरः। सूत्रे तु इतरेतरयोगद्वन्द्वे व्यत्ययेन पञ्चम्येकवचने कॄशब्दस्य धात्वनुकरणत्वेन 'प्रकृतिवदनुकरणम्"इत्यति देशात् ऋत इत्वं बोध्यम्। समाहारद्वन्द्वे तु नपुंसकत्वेन ह्रस्वे सतीत्वं न स्यात्।

 (पाoसूo3-1-136)

 आतश्चोपसर्गे(पाoसूo3-1-136)॥ आकारान्ताद्धातोरुपसर्गे उपपदे कप्रत्ययः स्यात्। 'श्याद्व्याधा"(पाoसूo3-1-141)इति प्राप्तस्य णप्रत्ययस्यापवादः। प्रस्थः। सुग्लः। सुम्लः।

 (पाoसूo3-1-137)

 पाघ्राध्माधेड्‌दृशः शः(पाoसूo3-1-137)॥ एभ्यः पञ्चभ्यः शप्रत्ययः स्यात्। पिबतीति पिबः। जिघ्रः। धमः। धयः। स्त्रियान्तु टाप्, धया। यद्यपि धेटिष्टित्त्वात् स्तनन्धयीत्यत्रेव इहापि ङीप् प्राप्नोति। तथापि "खशन्ते एव ङीप् न तु शप्रत्ययान्ते" इति सूत्रे \`उपसर्गे' इति केचिदनुवर्तयन्ति, तत्तु बहूनामसम्मतम्। तथा च प्रायुङ्क्त श्रीहर्षः- फलानि धूमस्य धयानधोमुखानिति। श्रूयते च-यदा पश्यः पश्यते रुक्मवर्णमिति। अत्र पिबतेरेव ग्रहणं न तु \`पा रक्षणे'(अoपo46)इत्यस्य, लुग्विकरणत्वात्।

 घ्रः सञ्ज्ञायां प्रतिषेधः(काoवाo)॥ अत्र च "व्याघ्रादिभिः"(पाoसूo2-1-56)इति सौत्रनिर्द्देशो लिङ्गम्। व्याघ्रः। "आतश्चोपसर्गे'(पाoसूo3-1-126)इति कः।

 (पाoसूo3-1-138)


अनुपसर्गाल्लिम्पविन्दधारिपारिवेद्युदेजिचेतिसातिसाहिभ्यश्च(पाoसूo3-1-138)॥ अनुपसर्गेभ्यो लिम्पादिभ्यः शप्रत्ययः स्यात्। लिम्पतीति लिम्पः। विन्दतीति विन्दः। सूत्रे लिम्पविन्देति भाविना नुमा सनुम्‌कौ निर्दिष्टौ। तेन विकरणेतराणामग्रहणम्। लाभार्थस्यैव तु ग्रहणम्। धृञ् धारणे(भ्वाoउo925), धृङ् अवस्थाने(तुoआo132), ण्यन्तयोर्द्वयोरपि ग्रहणम्। धारयः। अथ कथं 'न मह्यमत्रोत्तरदारयस्य ते" इति श्रीहर्षः? परत्वाद्धि सूत्रधारादिष्विव कर्मण्यणा भाव्यम्। तथा च वार्त्तिकम्-अकारादनुपपदात्कर्मोपपदो विप्रतिषेधेन (काoवाo)इति। सत्यम्, कर्मणः शेषत्वविवक्षायामणोऽप्राप्त्या शे कृते शेषषष्ठ्यन्तेन समासो भविष्यति। एतेन गङ्गाधरभूधरजलधरादयो व्याख्याताः। पार कर्मसमाप्तौ(चुoपo379)पारयतीति पारयः। विदचेतनाख्यानादिषु(चुoआo175)चुरादिः। ज्ञानाद्यर्थानामन्यतमो वा हेतुमण्ण्यन्तः। वेदयतीति वेदयः। एजृ कम्पने(भ्वाoआo173)ण्यन्तः। उदेजयतीत्युदेजयः। चिति संज्ञाने(चुoपo2)चुरादिः। चेतयतीति चेतयः। सत सुखे चुरादिण्यन्त इति बोपदेवः। सातिः सौत्रो हेतुमण्ण्यन्त इति हरदत्तः। सातयः। वासरूपन्यायेन क्विपि सात्। सम्पदादित्वाद्भावे क्विब्वा। एवञ्च एष एवानन्दयतीति श्रुतिबलादानन्दयितृविज्ञानमानन्दमित्यादिम श्रुतिबलादानन्दरूपं ब्रह्म साच्छब्दार्थः। तदस्त्येषामिति सात्वन्तो भक्ताः। एतेन 'सात्वतां पतये नमः" इत्यादि व्याख्यातम्। सदेव सात् इत्युक्त्वा आर्षत्वञ्च वदन्तः प्रत्याख्याताः। \`षद मर्षणे'(भ्वाoआo877)चुरादिर्हेतुमण्ण्न्तो वा, साहयः। उदाहरणेषु लिम्पिविन्दिभ्यां "तुदादिभ्यः शः"(पाoसूo3-1-77)"शे मुचादिनाम्"(पाoसूo70-1-69)इति नुम्। दारयादिषु शब्‌गुणायादेशाः। अनुपसर्गादिति किम्? प्रलिपः।

 नौ लिम्पेरिति वक्तव्यम्(काoवाo)॥ निलिम्पा नाम देवाः।

 गवादिषु विन्देः संज्ञायामिति वक्तव्यम्(काoवाo)॥ गोविन्दः। अरविन्दः। चक्रस्य नाभिनेम्योरन्तराले स्थितानि काष्ठानि अरः, तदाकाराणि दलानि सादृश्यात्तच्छब्दभाञ्जि लभत इत्यर्थे कर्मण्यणो बाधनायेदम्।

 (पाoसूo3-1-139)

 ददातिददात्योर्विभाषा(पाoसूo3-1-139)॥ शः स्यात्। पक्षे 'श्याद्व्यधा"(पाoसूo3-1-141)इति णॉः। ददः। दधः। दायः। धायः। अनुपसर्गादित्येव। प्रदः। प्रधः। दद दाने(भवाoआ17)दध धारणे(भ्वाoआo8)आब्यामचि \`ददः' \`दधः' इति सिद्धम्। दाधाभ्यां णे \`दायः' \`धायः' इति। सत्यम्, स्वरार्थमिदं सूत्रम्। अददः। अदधः। अत्र नञ्स्वरेण आद्युदात्तत्वं यथा स्यात्। अजन्तत्वे तु "अच्कावशक्तौ"(पाoसूo6-2-157)इति अन्तोदात्तत्वमिति महान् भेदः।

 (पाoसूo3-1-140)

 ज्वलितिकसन्तेभ्यो णः(पाoसूo3-1-140)॥ इतिशब्द आद्यर्थः। \`ज्वल दीप्तौ'(भ्वाoपाo856)इत्येवमादिभ्यो धातुभ्यः \`कस गतौ'(भ्वाoपo885)इत्यन्तेभ्योणो वा स्यात्। ज्वलः, ज्वालः। चलः, चालः। अनुपसर्गादित्येव, प्रज्वलः। कसिमधीत्य \`वृत्' इति ये पठन्ति तेषां मते कसन्तग्रहणं चिन्त्यप्रयोजनम्। ज्वलधातुश्च यद्यपि घटादिषु परस्ताच्चेति द्विः पठ्यते तथापि द्वितीय एवेह गृह्यते, घटादिपाठस्य मित्संज्ञायां चरितार्थत्वात्। इतरस्य चानन्यार्थत्वात् ज्वलादिषु \`भ्रमु चलने'(भ्वाoपo875)इति पठ्यते। तस्माण्णे \`भ्रमः' इति रूपं, "नोदात्तोपदेशस्य"(पाoसूo7-3-34)इति वृद्धिनिषेधात्। ज्वलादिपाठस्तु स्वरार्थः \`अभ्रमः' इत्यत्र "अच्कावशक्तौ'(पाoसूo6-2-157)इति स्वरो मा भूदिति।

 तनोर्ण उपसंखअयानम्(काoवाo)। अवतनोतीत्यवतानः। विभाषेत्यनुपसर्गादिति च नात्र वार्त्तिके सम्बध्यते।

 (पाoसूo3-1-141)

 श्याद्व्यधास्रुसंस्र्‌वतीणवसावहृलिहश्लिषश्वसश्च(पाoसूo3-1-141)॥ अनुपसर्गादिति निवृत्तम्, उत्तरसूत्रे पुनरनुपसर्गग्रहणात्। एवञ्च तत्सम्बद्धं विभाषाग्रहणमपि निवर्त्तते। श्यैङ्‌प्रभृतिभ्यो णः स्यात्। श्यैङ् गतौ(भ्वाoआo988)अस्य आदन्तत्वादेव सिद्धे उपसर्गे कं बाधितुं ग्रहणम्। अवस्यायः, प्रतिश्यायः। "आतो युक्"(पाoसूo7-3-33)इति युक्। एतेनावस्यतेर्ग्रहणं व्याख्यातम्। आत्-दायः, धायः। इह सूत्रे \`श्या आत्' इति प्रश्लेषो न तु शीहो यणादेशेन, नापि अततेः, अच्छब्दान्तानां वा यतिप्रभृतीनाम्। नाप्यकारान्तानाम्। अत्र च व्याख्यानमेव शरणम्। व्यध ताडने(दिoपo75)व्याधः। स्रु गतौ(भ्वाoपo960)आङ्‌पूर्वः सम्पूर्वश्च। आस्रावः। संस्रावः। इण् गतौ(पाoसृ35)अति पूर्वः। अत्यायः। षोऽन्तकर्मणि(दिoपo41)। हृञ हरणे(अoउo924)। अवपूर्वः. अवहारः। लिह आस्वादने(अoपo6)लेहः। श्लिष आलिङ्गने(दिoपo80)श्लेषः। श्वस प्रामने(अoपo59श्वास-।

 (पoसूo3-1-142)

 दुन्योरनुपसर्गे(पाoसूo3-1-142)॥ दुनोतेर्नयतेश्च अनुपसर्गाण्णः स्यात्। दुनोतिति दावः। नयतिसाहचर्यात्सानुबन्धकस्य दुनोतेरिह ग्रहणम्। निरनुबन्धकाद्दवतेस्तु पचाद्यच्, दवः। करणसाधनो वा "ऋदोरप्"(पाoसूo3-3-57)इत्यबन्तः। "दवदावौ वनारण्यवह्नी"(अoकोo3-3-214)इत्यमरः। नयतीति नायः। अनुपसर्गे किम्! प्रदवः। प्रणयः।

 (पाoसूo3-1-143)

 विभाषा ग्रहः(पाoसूo3-1-143)॥ णः स्यात्। पक्षे अच्। व्यवस्थितविभाषेयम्। तेन जलचरे-ग्राहः। ज्योतिषि-ग्रहः।

 भवतेश्चेति वक्तव्यम्(काoवाo)॥ भवो देवः संसारश्च। भावाः पदार्थाः। एतद्वक्तव्यं भाष्यं नास्ति। \`भावाः' इति तु प्राप्त्यर्थाच्चुरादिण्यन्तादचि बोध्यम्।

 (पाoसूo3-1-144)

 गहे कः(पाoसूo3-1-144)॥ ग्रहेः कः स्यात् गेहे कर्तरि। गृह्णति धान्यादिकमिति गृहम्। तात्स्थ्याद् गृहा दाराः। गृहशब्दोऽर्धर्च्चादिः। तत्र पुल्लिङ्खो बहुवचनान्त एव। नपुंसकस्तु अभिधेयवचनः। द्विविधोऽपि वेश्मनि मुख्यः। दारेषु गौणः। तथा च-

 न गृहं गृहमित्याहुर्गृहिणी गृहमुच्यते।

 इति वेश्मनि मुख्यतामभिप्रेत्यैव व्यवहरन्ति। वृत्तिकारस्तु तन्त्रावृत्त्योरन्यतराश्रयणेन सूत्रे गेहशब्देन अर्थद्वयं निर्द्दिश्य प्रत्ययविधानाद् दारेष्वपि गृहशब्दं मुक्यमेवेच्छन्ति। \`गेह' इति च प्रत्ययार्थस्य कर्तुर्विशेषणं न तूपपदं "गृहपतिना संयुक्ते"(पाoसूo4-4-90)इति निर्द्देशादिति न्यासकारहरदत्तौ। गृह ग्रहणे(चुoआo367)इति चुरादावदन्ताण्णिचि पचाद्यचा भ्वादेरिगुपलक्षणेन कप्रत्ययेन वा गृहशब्दस्य सिद्धौ निर्द्देशस्यान्यथोपपत्तेर्दुर्बलमिदं ज्ञापकम्। व्याख्यानादेव तु कर्तृविशेषणतेत्यवधेयम्।

 वस्तुतस्तूक्तरीत्यैव गृहशब्दसिद्धेः "गेहे कः" इति सूत्रं शक्यमकर्तुमिति दिक्।

 (पाoसूo3-1-145)

 शिल्पिनि ष्वुन्(पाoसूo3-1-145)॥ धातोः ष्वुन् स्यात् शिल्पिनि कर्तरि। क्रियाकौशलं शिल्पं, तदस्यास्तीति शिल्पी। पूर्वेण साहचर्यात् \`शिल्पिनि' इत्यपि प्रत्ययार्थस्य विशेषणम्। अत्र भाष्ये "नृतिखनि रञ्जिभ्यः" इति परिगणनं कृतम्। नर्तकः। नर्तकी। खनकः। खनकी। "जनीजॄष्‌क्नसुरञ्जोऽमन्ताश्च"(गoसूo)इति मित्त्वोक्तिर्ज्ञापयति-सञ्जेरक्‌ङित्यपि क्वचिदनुनासिकलोपो भवतीति न्यासकारहरदत्तादयः। एवञ्च "रञ्जेर्णौ मृगरमणे"(काoवाo)इति "रजकरजनरजस्सूपसङ्ख्यानम्"(काoवाo)इति च वार्त्तिकं ज्ञापनसिद्धार्थानुवादकम्। रजकः। रजकी। षित्त्वान्ङीष्।

 भाष्यमते तु ङीष् न भवति। तथाहि-षष्ठे "रजकरजनरजःसूपसङ्ख्यानम्" इति वार्त्तिकं प्रत्याख्यातुं भाष्यकृतोक्तं "कित एते औणादिकाः" इति,

 तत्र कैयटः-\`राजकः' इति "क्वुन् शिल्पिसंज्ञयोः"(उoसूo200)इति क्वुन्। \`रजनम्' इति "रञ्जेः क्युन्"(उoसूo246)इति क्युन्। \`रजः' इति "भूरञ्जिभ्यां कित्"(उoसूo666)इत्यसुन्‌प्रत्ययः। \`रजकी' इत्यत्र तु पुंयोगलक्षणो ङीष्। अपुंयोगे तु ङीषा न भाव्यमिति भाष्यकाराभिप्राय इति। एवञ्च भाष्यमते नृतिखनिभ्यामेव ष्वुन् न तु रञ्जेरिति स्थितम्।

 (पाoसूo3-1-146)

 गस्थकम्(पाoसूo3-1-146)॥ गायतेस्थकन् स्यात् शिल्पिनि कर्त्तरि। गाथकः। गामादाग्रहणेष्वविशेषेऽपि \`गै शब्दे'(भ्वाoपo942)इति इह गृह्यते न तु \`गाङ् गतौ'(भ्वाoआo975)इति। थकन्‌प्रत्ययो हि गायत्यर्थविषयमेव शिल्पिनमभिधातुं समर्थः।

 (पाoसूo3-1-147)

 ण्युट् च(पाoसूo3-1-147)॥ गायतेर्ण्युट् स्यात् शिल्पिनि कर्त्तरि। गायनः। गायनी। योगविभाग उतरत्रास्यैवानुवृत्त्यर्थः।

  (पाoसूo3-1-148)

 हश्च व्रीहिकालयोः(पाoसूद3-1-148)॥ जहातेर्जिहातेश्च ण्युट् स्यात् व्रीहौ काले च कर्त्तरि। जहात्युदकमिति हायनो व्रीहिः। अम्बुनोऽदिकं वर्धनात्। जिहीते जलमिति वा विग्रहः। जलं प्रायेणापेक्षते इत्यर्थः। जाङ्गलदेशोद्भवा व्रीहिविशेषा हायना इत्याहुः।

 प्रलयावस्थायां जहाति भावानिति, जिहीते गच्छति परिच्छेदकत्वेन व्याप्नोतीति वा हायनो वर्षम्। अत्रापि व्रीहिकालयोरिति नोपपदम्, "त्रिचतुर्भ्यां हायनस्य"(काoवाo)इति लिङ्गात्।

 (पाoसूo3-1-149)

 प्रुलृल्वः समभिहारे वुन्(पाoसूo3-1-149)॥ एभ्यो वुन् स्यात् साधुकारिणि कर्त्तरि। समभिहारग्रहणेन साधुकारित्वं लक्ष्यते, भूयः सहचारात्। यो हि यां क्रियां पुनः पुनरनुतिष्ठति स तत्र कौशलं लभते इत्युत्सर्गः। तेन सकृदपि यः सुष्ठु करोति तत्र भवति। बहुशोऽपि दुष्टं कुर्वति न भवति। प्रवकः। सरकः। लवकः। सूत्रे \`प्रुसृल्वः' इति पञ्चम्याः स्थाने जस्।

 (पाoसूo3-1-150)

 आशिषि च(पाoसूo3-1-150)॥ अप्राप्तप्रार्थनाविषयीभूतेऽर्थे वर्त्तमानाद्धातोर्वुन् स्यात्कर्तरि। जीवतात् जीवकः। नन्दतात् नन्दकः। आशीश्चेह प्रयोक्तृधर्मः। पित्रादिगतेच्छाविषयीभूतयोर्जीवननन्दनयोः कर्तरि पुत्रादौ पित्रादेरियमुक्तिः।

 ॥ इति श्रीशब्दकौस्तुभे तृतीयाध्यायस्य प्रथमे पादे षष्ठमान्हिकम्॥ पादश्च समाप्तः ॥











.





 न धातुलोप आर्द्धधातुके (पाoसूo1-1-4)।

धात्वंशलोपनिमित्ते आर्द्धधातुके परे तन्निमित्तिके गुणवृद्धी इको न स्तः। \`लोलुवः' \`पोपुवः' \`मरीमृकजः'। लोलूयादिब्यो यङन्तेभ्यः पचाद्यचि कृते \`\`यङोऽचि च''(पाoसूo2-4-74) इति यङ्लुकि लुङ्निमित्तभूतमचमेवाश्रित्य प्राप्ते गुणवृद्धी निषिध्यते। यद्यपि कृत्स्नस्य धातोरपि क्वचिल्लोपोऽस्ति। तद्यथा, \`\`दुरीणो लोपश्च''(पाoसूo 1-2-187) दुःशब्दे उपपदे इणो धातो रक् प्रत्ययो भवति धातोश्च लोपः, दुःखेन ईयते प्राप्यते दूरामिति; तथाप्येवंविधे विषये गुणवृद्ध्योःक प्राप्तिविरहान्निषेधवैयर्थ्यम्। अतोऽत्र दातुशब्देन तदेकदेशो लक्ष्यते।

 धातुलोप इति च यदि षष्ठीतत्पूरुषः स्यात्तदार्द्धधातुकग्रहणं लोपविशेषणं वा गुणवृद्ध्योर्विशेषणं वा तन्त्रावृत्त्यादिभिरुभयविशेषणं वेतित्रयः कल्पाः। तत्राद्ये पक्षे आर्द्धधातुकनिमित्तके धातुलोपे सति यत्किञ्चिन्नित्तिके गुणवृद्धी न भवत इति सूत्रार्थः स्यात्। ततश्च प्रपूर्वादिन्धेः क्तप्रत्यये तन्निमित्तके नलोपे च सति \`प्रेद्धः' इत्यत्र प्राप्नुवन्नाद्गुणोऽपि निषिध्येत। यो हि द्वयोः षष्ठीनिर्दिष्टयोः स्थाने भवति, लभते ऽसावन्यतरतो व्यपदेशमितीक्स्थानिकत्वस्यापि सत्त्वात्। न चैवमपीग्लक्षणत्वविरहान्न निषेधः लैगवायने ओर्गुणस्येवेति वाच्यम्। नह्यस्मिन्सूत्रे इक इत्यस्य स्वरूपपरतायां प्रमाणमस्त्युत्त(1) रसूत्रे तु चकार इतिशब्दार्थकः प्रमाणमित्याहुः।

 अस्तु वाऽर्थाधिकाराश्रयणबलेनेहापीक इति स्वरूपपरं तथापि \`भेद्यते' इत्यादौ गुणो न स्यादिति तृतीयपक्षे वक्ष्यमाणो दोष आद्यपक्षद्वयेऽप्यस्त्येवेति बोध्यम्। ननु \`उपेद्धः' \`प्रेद्धः' इत्युदाहरणस्येहोक्तिसम्भव एव नास्ति। तथाहि, \`\`पूर्वं धातुः साधनेन युज्यते'' इति मते \`इद्धम्' इत्यत्र नलोपोऽन्तरङ्गः प्रथमोपनतक्तप्रत्ययापेक्षत्वात्। \`\`पूर्वं धातुरुपसर्गेण'' इति दर्शने तु गुणोऽन्तरङ्ग, उभयथाऽपि गुणो भविष्यति बहिरङ्गस्य गुणस्यासिद्धतया निषेधायोगात् बहिरङ्गस्य निषेधस्यासिद्धौ गुणप्रवृत्तेर्निर्बात्वाच्च। सत्यम्, \`\`असिद्धं बाहेरङ्गमन्तरङ्गे'' (पाoभाo50) इति परिभाषा नेह प्रवर्त्तते \`\`नाजानन्तर्ये बहिष्ट्वप्रक्लृप्तिः'' (पoभाo51) इति निषेधात्। यत्रान्तरङ्गे बहिरङ्गे वाऽचोरानन्तर्यमाश्रीयते तत्रेषा परिभाषा नेति व्याख्यानादिति हरदत्तानुयायिनः। किन्त्वस्मिन्पक्षे \`\`एत ऐ'' (पाoसूo3-4-93) इति सूत्रे \`पचावेदं' \`पचामेदम्' इत्यादौ एत ऐत्वं कुतो नेत्याशङ्क्य बहिरङ्गत्वेन गुणस्यासिद्धत्वादिति हरदत्तेन वक्ष्यमाणं विरुध्यते, तथाच बहिरङ्गस्यासिद्धताबलेन \`प्रेद्धम्' इत्यादिसिद्धिरिति प्रतिपादनपरमिहत्यं भाष्यमपि विरुध्येत। तस्माद्यत्रोत्तरकालप्रवृत्तिके अच आनन्तर्यं तत्र बहिरङ्गपरिभाषा न स्यादिति कैयटसम्मत एव \`\`नाजाननतर्ये''(पाoभाo51) इत्यस्यार्थः साधुः। \`पचावेदम्' इत्यादौ हि पूर्वं गुणप्रवृत्तिः। तत्र चाजानन्तर्याश्रयणेऽपि गुणोत्तरप्रवृत्तिके अच \`\`नाजान्न्तर्ये'' (पाoभाo51) इत्यस्यार्थः साधुः। \`पचावेदम्' इत्यादौ हि पूर्वं गुणप्रवृत्तिः। तत्र चाजानन्तर्याश्रयणेऽपि गुणोत्तरप्रवृत्तिके \`\`एत ऐ'' (पाoसूo3-4-93) इत्यत्र तदनाश्रयणाद्युक्त एव बहिरङ्गतयोद्धारः। \`उपेद्धः' \`प्रेद्धः' इत्यादौ तु गुणं प्रापय्य निषेधः कार्य इत्युत्तरकालप्रवृत्तिको निषेधः। तत्राजानन्तर्याश्रयणाभावाद्बहिरङ्गपरिभाषया सिद्धमेवैतत्। अतोऽत्रत्यं भाष्यमपि सङ्गच्छते।

 ननु \`\`षतवतुकोरसिद्धः'' (पाoसूo6-1-96) इति सूत्रे एषा परिभाषा ज्ञापयिष्यते। तत्र च \`कोऽसिचत्' \`कोऽस्य' इत्यादौप्रथमप्रवृत्तिके \`\`एङः पदान्ताद्'' (पाoसूo6-1-109) इत्यस्मिन्नजानन्तर्यं न तूत्तरकालप्रवृत्ते षत्वेऽपीति कथं कैयटमतं समर्थनीयम्। तस्माद्यत्रान्तरङ्गे बहिरङ्गे वा अचोरानन्तर्यमिति हरदत्तोक्तरीतिरेव शरणीकर्त्तव्येति चेत्? न, कैयटमते अचोरिति द्वित्वस्याविवक्षया सर्वसामञअजस्यात्। अस्ति ह्युत्तरकालप्रवृत्तिके षत्वे अच आनन्तर्याश्रयणम्, इणः परस्य सस्येत्युक्तेः। एवञअच प्रथमपक्षे \`प्रेद्धः' इत्यादौ दोषाभावेऽपि \`(1)भेद्यते' इत्याद्यासिद्धिरेव दूषणमिति दिक्।

 द्वितीयपक्षे तु यत्किञ्चिनिमित्तके धातुलोपे सत्यार्द्धधातुकनिमित्ते गुणवृद्धी न स्त इति सूत्रार्थः स्यात्। ततश्च \`\`क्नूयी शब्दे'' इत्यस्माण्णिचि पुकि यलोपे कृते पुगन्तलक्षमो गुणो निषिध्येत। तथाच \`क्नोपयति' इति न सिध्येत्। यदि तु \`\`चेले क्रोपेः'' (पाoसूo3-4-33) इति निर्द्देशाद् गुणस्तर्हीहापि \`भेद्यते' इत्यस्यासिद्धिरेव दोषः।

 तृतीयपक्षे त्वार्द्धधातुकनिमित्तके धातुलोपे सत्यार्द्धधातुकनिमित्ते गुणवृद्धी न स्त इति सूत्रार्थः स्यात्। तत्र तन्त्रावृत्त्याद्याश्रयणप्रयुक्तं गौरवं तावत्स्पष्टमेव लोपेन सह गुणवृद्ध्येरैकनिमित्तकत्वं च न लभ्येत। ततश्च \`भेद्यते' इत्यत्र भिदेर्ण्यन्तात्कर्माणि यकि भिद् इय इति स्थिते नित्यत्वाण्णिलोपे कृते प्रत्ययलक्षणेन णिचमाश्रित्य क्रियमाणोऽपि गुणो निषिध्येत। न च णिलोपात्प्रगेवान्तरह्गत्वाद् गुणोऽस्त्विति वाच्यम्, विभज्यान्वाख्यानपक्षे तदसम्भवात् \`\`उपसंजनिष्यमाणनिमित्तोप्यपवाद उपसंजातनिमित्तमप्युत्सर्गं बाधते'' (पाoभाo65) इति न्यायाच्च। अन्यता \`दधति' इत्यादावन्तरङ्गत्वात् \`\`झोन्तः'' (पाoसूo 7-1-3) इत्यन्तादेशः प्रवर्त्तेत। न च श्लौ द्वित्वे चैवंकृते अन्तादेशस्य स्थानिवद्भावेन \`\`अदब्यस्तात्''(पाoसूo 7-1-4) इत्यस्य प्रवृत्तिरस्त्विति वाच्यम्, अल्विधौ स्थानिवद्भावासम्भवात्। किञ्च, \`\`समर्थानां प्रथमाद्वा'' (पाoसूo4-1-82) इति सूत्रे \`\`अकृतव्यूहाः पाणिनीयाः'' (पाoभाo56) \`\`कृतमपि शास्त्रं निवर्त्तयन्ति'' इति ज्ञापयितुं समर्थग्रहणमिति वक्ष्यते। द्वे एते परिभाषे समानफले इति च तत्रैव स्फुटीकरिष्यते। तथा चेहापि पूर्वं गुणो न क्रियेत, कृतोऽपि वा निवर्त्तेत \`जग्मुषः' इत्यादाविडादिवत्। तस्माद्धातोर्लोपो यस्मिन्निति बहुव्रीहिरेव साधुः। एवं हि सति लोपस्य गुणवृद्धोश्चैकनिमित्तकत्वं लभ्यते इति न कश्चित्पूर्वोक्तदोषः।

 स्यादेतत्, आरभ्यमाणेऽप्यस्मिन्सूत्रे \`लोलुवः' इत्यादौ गुणो दुर्वारः। तथाहि, इह सूत्रे \`\`ङ्कितिच'' (पाoसूo1-1-5) इति सूत्रे च निषेध्यं किमित्याकाङ्क्षायां पूर्वत्र निर्णिता इक्पदोपस्थितिरेव सम्बध्येत--धात्वंशलोपनिमित्ते आर्द्धदातुके इक्पदं नोपतिष्ठते। ततश्च \`बेभिदः' \`मरीमृजः' \`भिन्नः' \`मृष्टः' इत्यादौ व्यञ्जनस्य गुणवृद्दिप्राप्तिः परमेतस्य प्रघट्टकस्य फलं स्यात्। लोलुवादौ तु स्यादेव गुणः। न च परिभाषां प्रतिशेषिभूततयाऽर्थतः प्रधानयोर्गुणवृद्ध्योरेव निषेधोऽस्त्विति वाच्यम्, शाब्दबोधे शाब्दप्राधान्यस्यैवान्वयनियामकताया उचितत्वात्। नहि \`राजपुरुषमानय' इत्यादावर्थतः प्रधानभूतोऽपि राजा आनयनेनाऽन्वेति, अपि तु पुरुष एव। प्रकृते च शाब्दं प्राधान्यं वाक्यार्थभूतायाः पदोपस्थितेरेव, कारकविशिष्टा क्रिया वाक्यार्थ इति सिद्धान्तात। आह च---

 साकाङ्क्षावयवं भेदं परानाकाङ्क्षशब्दकम्।

 कर्मप्रधानं गुणवदेकार्थं वाक्यमुच्यते ॥ इति ॥

 किञ्च सिद्धान्ते प्रसज्यप्रतिषेधे सर्वत्र क्रिययैव सह नञोऽन्वयो न तु नामार्थेन। तदुक्तम्--

 प्रसज्यप्रतिषेधोऽयं क्रियया सह यत्र नञ्। इति।

 अत एव पुरुषवचनयोरसङ्करः। अन्यथा हि \`घटो नास्ति' \`त्वं नासि' \`अहं नास्मि' इति पुरुषव्यवस्ता न स्यात्। घकटाभावस्त्वदभावो मदभावश्चास्तीतिवत्सर्वत्र प्रथमपुरुषाप्त्तेः. न हि परमते \`त्वं नासि' \`त्वदभावोऽस्ति' इत्यनयोरर्थे कश्चिद्विशेषः, नञर्थं प्रति प्रथमान्तपदोपस्थापितस्यान्वयितावच्छेदकावच्छिन्नप्रतियोगिताकत्वेन संसर्गेण प्रकारताभ्युपगमेऽपि युष्मत्सामानाधिकरण्यविरहस्याविशिष्टत्वात्। एवं वायौ रूपाणामबावोऽस्तीतिवद्रपाणि न सन्तीत्यत्राप्यस्तीत्येकवचनं स्यादित्यन्यत्र विस्तरः।

 एवं कारकविभक्तेरपि क्रियायोगे सत्येव साधुत्वं न त्वन्यथाऽपीति \`\`कारके'' (पाoसूo1-4-23) इति सूत्रे वक्ष्यमाणत्वाद् \`भूतले घटो नास्ति' इत्यादावधिकरणत्वं क्रियान्वय्येव न तु नञर्थान्वयि। तथाचसकलकारकविशिष्टक्रियायां नञर्थान्वयः। नञो द्योतकतेति निष्कृष्टपक्षे तु क्रियापदस्यैव तद्विरहपरतेति सिद्धान्तः। उभयताऽपीह गुणवृद्ध्योः प्रतिषेघो दुर्लभ एवेति।

 अत्राहः--क्रिययैव सह विधेरिव निषेधस्यान्वयः शाब्द इति सत्यमेव, किन्तु क्रियैव केति संशये त्वदुक्तरीत्या सन्निहितापीक्पदोपस्थितिरिह न सम्बध्यते। तथाहि सति \`\`दीधीवेवीटाम्'' (पाoसूo1-1-6) इति सूत्रस्य व्यर्थतापत्तेः। न हि तत्रेक्परिभाषाऽलोन्त्यपरिभाषयोः फले विशेषोऽस्ति। एवं स्थिते \`\`अस्तिर्भवन्तीपरोऽप्रयुज्यमानोऽप्यस्ति'' इति प्रातिपदिकार्थसूत्रे वक्ष्यमाणरीत्या \`भवतः' इत्यस्योपस्थितस्यगुणवृद्धी इत्यादिभिरन्वितस्य निषेधान्वये सति गुणवृद्ध्योरभावः फलि तो भवतीत्येतावता गुणवृद्ध्योर्निषेध इत्युच्यते। यथाऽऽघाराग्निहोत्रा धिकरणे (जैoन्याo2-2-5) सर्वोऽपि विशिष्टविधिरेव, तात्पर्यतस्तु कश्चिद् गुणविधिरिति सिद्धान्तितं, तद्वन्निषेधेऽपि बोध्यं न्यायसाम्यात्। अत एव हि विधिनिषेधयोर्वाक्यार्थगोचरतेत्यभियुक्ताः। तस्मात् \`लोलुवः' \`पोपुवः' \`मरीमृजः' इत्युदाहरणं सिद्धम्। प्रत्युदाहरणं तूच्यते--धातुलोप इति किम्? आर्द्धदातुके विधिनिषेधाभ्यां षोडशिग्रहणाग्रहणयोरिव गुणवृद्ध्योर्विकल्पो मा भूत्। आर्द्धधातुक इति किम्? \`\`तुर्वी थुर्वी दुर्वी धुर्वी हिंसाया'' (धाoसूo 572।572।573।574।) \`\`मुर्छा मोहसमुच्छ्राययोः'' (धाoसूo 212) एभ्यो यङ्लुगन्तेब्यस्तिबादौ सार्वधातुके पिति परे \`तोतोर्त्ति' \`मोमोर्त्ति' इत्यादौ निषेधो मा भूत् \`\`राल्लोपः'' (पाoसूo6-4-21) इति च्छ्वोर्लोपस्य गुणस्य चैकनिमित्तकत्वात्। इदं च राल्लोपे क्‌ङिद्ग्रहणाननुवृत्तिपक्षमाश्रित्योक्तम्। तदनुवृत्तिपक्षे तु \`तोतीर्मि' इत्याद्युत्तमपुरुषैकवचनउदाहरणं बोध्यम्। अनुनासिकादिप्रत्ययत्वेन तत्र राल्लोपप्रवृत्तेः। ननु \`तोतेर्ति' इत्यादि प्रागुक्तमप्युदाहरणमस्तु। राल्लोपस्याप्रवृत्तावपि \`\`लोपो व्योः'' (पाoसूo6-1-66) इति लोपादिति चेत्? न, तस्य वर्णमात्रनिमित्तकतया गुणेन सहैकनिमित्तकत्वाभावात्। न हि तत्र प्रत्ययग्रहणं तदाक्षेपकं वा किञ्चिदस्ति। अत एव गौधेरादिषु प्रत्ययपरतां विनाऽपि यलोप इति दिक्।

 इक इति किम्? \`अभाजि' \`रागाः'। \`\`भञ्जेश्च चिणि'' (पाoसूo6-4-33) \`\`घञि च भावकरणयोः'' (पाoसूo6-4-27) इत्युपधालोपे कृते वृद्धिर्यथा स्यात्। कथं तर्हि \`पापचकः' इत्यत्र वृद्धिप्रतिषेध इति चेत्? शृणु, पापच्यतेर्ण्वुलि \`\`यस्य हलः'' (कपाoसूo 6-4-49) इत्यत्र \`अहर्यात्' \`अमव्यीत्' इत्यादिवारणाय यस्येति संदातग्रहणेऽकपि \`\`आदेःपरस्य'' (पाoसूo1-1-54) इति हल्मात्रलोपे कृते \`\`अतो लोपः'' (पाoसूo6-4-48) इति पृथगल्लोपे तस्य स्थानिवद्भावेन पापचकादौ न वृद्धिः। न त्विह \`\`न धातुलोपे'' (पाoसूo1-1-4) इति सूत्रस्य कश्चिदपि व्यापारः। यङ्लुगन्ताण्ण्वुलि \`पापाचकः' इति भवत्येव वृद्दिः \`नोनाव' इतिवत्। एतेन \`\`न दातुलोप'' (पाoसूo1-1-4) इत्यत्रेक इत्यनुवृत्तेः \`पापाचकः' इतिवन्नधातुसूत्रे \`बेभिदिता' \`मरीमृजिता' इत्युदाहरंश्च कौमुदीकारः परास्तः, पृथगल्लोपस्य न्याय्यत्वे भाष्यादिसम्मतत्वे च सति वृद्धेरसम्भवात्। अत एव वृत्तिकारादयोऽप्यत्र सूत्रे ऽच्‌प्रत्ययान्तान्येव लोलुवादीन्युदाजर्हुः। भिदिमृज्योस्तु यदि यङ्लुक् तर्हि तस्यानैमित्तिकत्वाद् गुणवृद्धी स्त एव, \`बेभेदिता' \`मरीमार्जिता' इति यथा। यदि तु \`\`यस्य हलः'' (पाoसूo 3-4-49) इत्यवयवलोपस्तर्हि स्थानिवद्भावादेव गुणाद्यप्रसङ्ग इत्युभयथापि नैतत्सूत्रोदाहरणत्त्वमित्यवधेयम्। भाष्यकारस्तु \`\`यस्य '' (पाoसूo6-4-148) इति लोप इवाचि लुक्यपि पृथगल्लोपमाश्रित्यैतत्सूत्रं प्रत्याचख्यौ। न च येननाप्राप्तिन्यायेनाचि यङो लुगतोलोपं बाधेतेति वाच्यम्, \`\`यस्य हलः'' (पाoसूo6-4-49) इत्यत्र यस्येति योगं विभज्यातो लोप इति चानुवर्त्त्य यशब्दस्यातो लोपविधानेन लुग्बाधनात्। अवशिष्टं व्यञ्कजनमात्रं लुकोऽवकाशः। ततश्चाल्लोपस्य स्थानिवत्त्वादेव \`बेभिदिता' \`मरीमृजिता' \`पापचकः' इत्यादावपि पृथगल्लोपापत्तिः, चकारानुकृष्टबहुलग्रहणाज्जायमानस्यानैमित्तकस्य लुकोऽन्तरङ्गतया लकारोत्पत्तेः प्रागेव समुदाये प्रवृत्तेः। नन्वेवं \`चेक्रियः' \`लोलुवः' \`तोष्टुवः' इत्यादावल्लोपस्य स्थानिवत्त्वाद्यथा गुणो न, एवमियङुवङावपि न स्यातामिति चेत्? सत्यम् अचमाश्रित्य न भवत एव, उक्तयुक्तेः; किन्तु स्थानिवद्भावलब्धमकारमाश्रित्य भविष्यतः। स हि यकारे लुप्ते प्रत्ययसंज्ञकः।

 स्यादेततू, लोलुवादिष्वकारे लुप्ते यलुगिति क्रमः। तत्र यकारावस्तानकाले अकारेण प्रत्ययत्वं न लब्धमेव। लुप्तेऽपि तस्मिन्नकारो नास्त्येव ततः प्रागेव लोपात्। सोयमसत्कयं प्रत्ययतां लभेत? तल्लोपस्य स्थानिवद्भावेन प्रत्ययत्वमिति चेत्? स्थानिनि दृष्टं हि कार्यं तद्वद तिदेशेन लभ्यते, न तु तत्रादृष्टमपि।

 अत्राहुः--तत्र सम्भावितमात्रमतिदिश्यते। यदि हि लोपस्य स्थानिभूतो ऽकार इह लुप्तेऽपि यकारे तिष्ठेत्तर्हि प्रत्ययतां लभेतोवलङादिकं च प्रवर्त्तयेदिति कथं नातिदेशः। वरोनिषेधश्चेह लिङ्गम्। स हि यातेर्यङन्ताद्वरच्यल्लोपयलोपयोः कृतयोः स्थानिवद्भावेन \`\`आतो लोप इटि च'' (पाoसूo 6-4-64) इत्यालोपो मा भूदित्येतदर्थं क्रियते। स्थानिनिदृष्टस्यैवातिदेशे तु किन्तेन? न हि \`या--या--य' इत्यस्यामवस्तायामातो लोपस्य प्राप्तिः अनजादित्वादिति दिक्।

 नन्वेवं \`चेक्षियः' \`तोष्टुवः' इत्यत्र \`\`अन्तरह्गानपि'' (पाoभाo52) इति न्यायेनाकृते एव \`\`अकृत्सार्वधातुकयोः'' (पाoसूo7-4-25) इति दीर्घे यङो लुक्। ततोऽल्लोपस्य स्थानिवद्भावे सत्यपि चेक्षि अ अ तोष्टुं अ अ इति स्तान्यकारेण सह लघूपधमङ्गमच्प्रत्ययपरं जातमिति लघूपधगुणः स्यादेव। सत्यम्, अन्तरङ्गीवियङुवङौ भविष्यतः। यथाह वार्त्तिककारः--\`\`शचङन्तस्यान्तरङ्गलक्षणत्वात्'' (काoवाo) इति। तताच \`\`रिपि गतौ'' (धाoसूo124।125)\`\`धि धारणे'' (धाoसूo 126) इत्येषां तुदादित्वाच्छे कृते \`रियति' \`पियति' \`धियति' इति भवति। \`अशिश्रियत्' \`प्रादुद्रुवत्' इति च \`\`णिश्रि'' (पाoसूo 3-1-48) इति चङीयङुवङो भवतः। तस्मात्पृथगल्लोपेनैव सकलनिर्वाहात् \`\`न धातुलोपे'' (पाoसूo1-1-4) इति सूत्रन्नारम्भणीयम्। न चैवं \`मरिमृजः' इत्यत्र \`\`मजेरजादौ संक्रमः'' (काoवाo) इति पाक्षिकवृद्धिप्रसङ्गः, हरदत्तादिमते मुख्याजादावेव तत्प्रवृत्तेः, निष्कर्षे तु \`\`यथोत्तरं मुनीनाम्प्रामाण्यात्'' इष्टापत्तेः। व्यवस्तितविबाषा वाऽस्तु। अत्र वदन्तिगुणोपदालोपयुटां न लोपाल्लोपयोरपि प्रसङ्गात्पृतगल्लोपो लुकि वक्तुं न शक्यते। तथाहि, सर्वक्षत्र दीर्घान्तेषु ह्रस्वान्तेषु चेयङुवङोः कृतयोर्लगूपधलक्षणो गुणः प्राप्नोति। न चेह स्थानिवद्भावः आदिष्टादचः पूर्वत्वात्। किञअच \`जङ्गमः' इत्यत्र \`\`गमहन'' (पाoसूo6-4-97) इत्युपधालोपः स्यात्। अथात्रानङीति प्रतिषेधस्तर्हि \`दरीदृशः' इत्यत्र \`\`ऋदृशोऽङि'' (पाoसूo6-4-63) इति युट् स्यात्। किञ्च \`सनीस्रंसः' \`दनीध्वंसः' \`\`अनिदिताम्'' (पाoसू06-4-24) इत्युपधालोपः स्यात्। अपि च \`यायाः' \`वावाः' इत्यादिष्वाका\*\*\*\*\* स्यात्। तस्मात्समुदायलुगेवैष्टव्यो लोलुवादिसिद्धये च सूत्रमारम्बणीयमिति। अत्रोच्यते, लोलुवादिषु गुणस्तावन्न भवति स्थानिद्वारकस्यानादिष्टादचः पूर्वत्वस्य सत्त्वेन स्थानिवद्बावात्। अत एव हि \`\`न पदान्त'' (पाoसूo1-1-58) इति सूत्रे सवर्णग्रहणं कृतम्। \`शिण्ढि' इत्यादावनुस्वारस्य स्थानिद्वारकमनादिष्टादचः पूर्वत्वमाश्रित्य तस्य सवर्णे कर्त्तव्ये श्नसोरल्लोपस्य स्थानिवद्भावो मम भूदिति। नन्वनादिष्टादचः पूर्वत्वस्य शास्त्रीयकार्यत्वाभावात्कथमतिदेस इति चेत्? अनादिष्टादचः पूर्वत्वापेक्षे \`\`अचः परस्मिन्'' (पाoसूo 1-1-57) इत्यतिदेशे कर्त्तव्ये \`\`स्थानिवदादेश'' (पाoसूo1-1-56) इत्यस्य प्रवत्तिसम्भवात् सवर्णग्रहणव्याख्यावसरे सर्वैरित्थमेवोपपादितत्वाच्च। ननु योत्रादेश उवङ्सोनादिष्टादचः पूर्वतां स्थानिद्वारा कथञ्चिल्लभतां न तु तस्येह किञ्चित्कार्यं विधीयते येनाल्लोपः स्थानिवत्स्यात्। यस्य च कार्यं विधीयते उकारस्य नासावादेशः येन स्थानिद्वाराऽपि पूर्वतां लभेत। सत्यम्, \`सर्वे सर्वपदादेशाः' इत्याश्रयणात्स्थान्यादेशिभावस्तावदर्थवति विश्राम्यति। अत एव \`\`एरु'' (पाoसूo3-4-86) इत्यस्य तेस्तुरिति पर्यवसितार्थमाश्रित्य स्थानिवत्सूत्रेणैव सिद्धत्वादेकदेशविकृतस्योपसङ्ख्यानं नारब्धव्यमिति वक्ष्यते। अत एव च स्थानिवदित्युक्तौ सम्बन्धिशब्दत्वादेवादेश इत्यस्य लाभे सिद्धे पुनरादेशग्रहणमानुमानिकस्याप्यादेशस्य परिग्रहार्थमिति वक्ष्यते। एवञ्चेहापि लोलू इत्यस्य लोलुघ् इत्यादेशः, स चानादिष्टादचःक पूर्वः स्थानिवद्भावात्। तस्य च लोलोव इत्यादेशे कार्येऽल्लोपः स्थानिवदिति युक्तमेव। किञ्च, \`\`ज्ञाजनोर्जा'' (पाo सूo 7-3-79) इति \`\`रीङ् ऋतः'' (पाoसूo7-4-27) इति च सूत्रे दीर्घोच्चारणेन \`\`अङ्गवृत्ते पुनर्वत्तावविधिर्निष्ठितस्य'' (पoभाo93) इति परिभाषा ज्ञापयिष्यते। तेनोवङि कृते गुणो न भविष्यति। \`दरीदृशः' इत्यत्र गुणो न भवति प्रतिपदोक्तस्याङो ग्रहणात्। \`अदर्शत्' इति यता। यङस्त्वकार उपदेशवेलायां न प्रत्त्ययः किन्तु तदवयवः, यकारे लुप्ते तु नासौ ङकारविशिष्टो न वाश्रूयते। किन्तु तर्कैकगोचरत्वाल्लाक्षणिकवद्विलम्बितोपस्थितिकः। नन्वेवमनङीति पर्युदासेऽकप्यस्याग्रहणात् \`जङ्गमः' इत्यत्राल्लोपः स्यादिति चेत्? न, अनङीति पर्युदासेनाङ्सदृशे औपदेशिके अजादौ श्रूयमाणाजादौ वोपधालोपविधानात्। अर्थवानेवाङ्गुणविधौ गृह्यते इति तु न सम्यक् विकरणानामनर्थकत्वात्। यत्तु \`देद्यः' इत्यत्र युट् स्यादिति। तन्न, अनुबन्धनिर्द्देशात्। तदुक्तम्---

 श्तिपा शपानुबन्धेन निर्द्दिष्टं यद् गणेन च।

 यत्रैकाकज्ग्रहणं चैव पञ्चैतानि न यङ्लुकि ॥ (पाoभाo131) इति।

 \`\`दीङो युडचि'' (पाoसूo6-4-63) इति सूत्रे दीङ इत्यनुबन्धनिर्देशो यङ्लुङ्निवृत्त्यर्थ इति त्वयैवोक्तत्वाच्च। अत्र च ज्ञापकम् \`\`एकाच उपदेशे'' (पाoसूo1-3-2) इति सूत्रे यङ्लुङ्निवृत्तिमुद्दिश्य क्रियमाणमेकाज्ग्रहणम्। न हि तस्मिन्कृतेऽप्युक्तपरिभाषां विना \`बेभेदिता' इत्यादि सिद्ध्यति। \`बिभेत्सति' इत्यादिसिद्धये तन्त्रावृत्त्याद्याश्रयमेनोपदेशग्रहणस्योभयविशेषणतायाः सिद्धान्तयिष्यमाणत्वात्। न चैवम पिश्तिपाशपेत्याद्यंशान्तरे कथं ज्ञापकमिति वाच्यम्, एकदेशानुमतिद्वारा पूर्वाचार्यपठितपरिभाषाज्ञापनस्य \`\`गतिकारकोपपदानाम्'' (पाoभाo76) इत्यादौ बहुशो दृष्टत्वात्। न चैवमेकाच इति विधीयमानं द्वित्वमपि यङ्लुकि न स्यादिति वाच्यम् \`\`गुणो यङ्लुकोः'' (पाoसूo7-4-82) इति ज्ञापकेन तत्प्रवृत्तेः। यङ्लुकि \`बेभेदिता' इत्यादाविडागमे तूदाहृतपरिभाषैव शरमम्। \`\`द्विःप्रयोगो द्विर्वचनं षाष्ठम्''(भाoइo) इति वक्ष्यमाणतया धात्त्वन्तरत्वस्य वक्तुमशक्यत्वात् \`बेभेदिता' इति यङ्न्ते तु पृथगल्लोपाभ्युपगमात्तस्य च स्थानिवद्भावान्नेण्निषेधः पूर्वस्मादपि विधौ स्थानिवद्भावस्य वक्ष्यमाणत्वात्। किञ्च, \`\`यस्य'' (पाoसूo 6-4-148) इति लोपस्य त्वयाऽप्यवयवलोपत्वं स्वीकृतम्। तत्र यद्यपि \`देद्यकः' इत्यत्र युट् स्यादिति नापादनार्हम्, हलः परत्वाभावेनेह यलोपाप्रवृत्त्या \`देदीयकः ' इति रूपाभ्युपगमात्। \`सनीस्रसकः' इत्यादौनलोपोपि सर्वसम्मतत्वादेव नापाद्यः, \`यायायकः' \`वावायकः' इत्यादावाल्लोपोऽप्यनापाद्यः, यलोपविरहेणाजादिक्ङिदार्द्धधातुकपरत्वाभावा त्; तथापि गमर्यङन्ताण्ण्वुलि \`जङ्गमकः' इत्यात्राल्लोपस्य स्थानिवद्भावाद् वृद्ध्यभाव इवोपधालोपः स्यात्। अथात्रानङीति प्रतिषेधस्तर्हि \`दरीदृशकः' इत्यत्र \`\`ऋदृशोऽङि'' (पाoसूo7-4-16) इति गुणः स्यात्। अथ यदीहाङ्गवृत्तपरिभाषया \`\`संज्ञापूर्वको विधिरनित्यः''(पाoभाo94) इति वा समाधीयते तर्हि यङ्लुक्यपि \`सनीस्रंसः' इत्यत्र नलोपो \`यायाः' \`वावाः' इत्यालोपश्च न शङ्क्यः, समाधानस्य तुल्यत्वादिति दिक्।



क्ङिति च (पाoसूo1-1-5)। इक इति शब्दमुच्चार्य विहिते गुणवृद्धी। गितं कितं ङितञ्च निमित्तनयाऽऽश्रित्य ये प्राप्नुतस्ते न स्तः। गित् जिष्णुः, \`\`ग्लाजिस्थश्च ग्स्नुः'' (पाoसूo3-2-139) चायं किदेवास्त्विति वाच्यम्, \`स्थास्नुः' इत्यत्र \`घुमास्था'' (पाoसूo6-4-63) इतीत्वप्रसङ्गात्। न चैवं \`भूष्णुः' इत्यत्रेट्प्रसङ्गः \`\`श्रूयुकः किति'' (पाoसूo7-4-11) इत्यत्रापि चर्त्त्वेन गकारप्रश्लेषमाश्रित्य तन्निषेधात्। न चैवं चर्त्वस्यासिद्धतया विसर्जनीयो न स्याद्रोरुत्वञ्च प्रवर्त्तेतेति वाच्यम्, \`\`न मुने'' (पाoसूo8-2-3) इत्यत्र नेति योगविभागात्सौत्रत्वाद्वा। तथाच \`\`ग्लाजिस्थ'' (पाoसूo3-2-139) इति सूत्रे श्लोकवार्त्तिकम्----

 क्स्नोर्गित्त्वान्न स्थ ईकारः किन्ङितोरीत्वशासनात्।

 गुणाभावस्त्रिषु स्मार्यः श्रुयको ऽनिट्त्वं कगोरितोः ॥ इति। जयादित्योऽप्येवम्। वामनस्तु \`\`ग्लाजिस्थश्च'' (पाoसूo3-2-139) इत्यत्र स्था आ इत्याकारं प्रश्लिष्य कस्नुप्रत्ययान्तस्य तिष्ठतेराकार एव न त्वीत्वमिति व्याख्यानादेव स्थास्नोः सिद्धौ न क्वापि गकारप्रश्लेषः कार्य इत्याह। नन्वेतेन तन्मते \`\`दंशेच्छन्दस्युपसंख्यानम्''(काoवाo) इति क्स्नौ \`दंक्ष्णवः पशवः' इत्यत्र \`\`अनिदिताम्'' (पाoसूo 6-4-24) इति नलोपः स्यात्। सत्यम्, छान्दसत्वात्समाधेयः. कित्--\`चित' \`स्तुतं' \`मृष्टम्'। ङित्--\`चिनुतः' \`सुनुतः' \`मृष्टात्'। निमित्तसप्तम्याश्रयणं किम्? व्यवहितेऽपि यथा स्यात्--\`छिन्नं' \`भिन्नम्'। इक इति किम्? कामयते। शब्दव्यापाराश्रयणं किम्? लैगवायनः। ओर्गुणो हीक एव प्रवर्त्तते न तत्रेक्पदोपस्थितिः ओरितिनिर्द्दिष्टस्थानिकत्वात्। तदुक्तम्--\`\`तद्धितकाम्योरिक्प्रकरणात्'' इति। ननु क्ङितीति सप्तमीनिर्द्देशात्\`\`तस्मिन्नितिनिर्द्दिष्टे पूर्वस्य'' (पाoसूo1-1-66) इति परिभाषोपतिष्ठेत, तत्र निः शब्दस्य नैरन्तर्यपरत्वाद्दिशेश्चोच्चारणक्रियत्वादव्यवहितोच्चारितस्य निषेधः स्यान्न तु \`छिन्नं' \`भिन्नम्' इत्यादेरपीते चेत्? भवेदेवं, यदि क्ङितीत्येतन्निषेध्यया क्रियया साक्षात्सम्बध्येत। इह तु गुणवृद्धिभ्यां सम्बध्यते। \`\`यस्य च भावेन'' (पाoसूo2-3-37) इति सप्तमी, क्रियान्तराश्रयणादौत्सर्गिकसत्ताक्षेपः. ततश्च क्ङिति सति प्राप्तेय ये गुणवृद्धी इति सम्बन्धे कृते सिद्धसाध्यसमभिव्याहारन्यायेनोपलक्षणीभूतसत्ताश्रयणस्य निमित्तत्वमुत्सर्गतः फलति न त्विह विशिष्यनिमित्ततायां सप्तमीविधानमस्ति। न चात्र निर्द्दिष्टपरिभाषा सम्भवति, विध्यङ्गभूतानां परिभाषाणां साक्षाद्विधेयनिषेध्यक्रियान्वयिन्येव प्रवृत्तेः। इदन्तु क्रियान्वयिनो विशेषणं न तु क्रियायाः। अतोऽत्र न परिभाषाप्रवृत्तिः। अन्यथा \`\`वृद्धिर्यस्याचामादिः'' (पाoसूo1-1-73) इत्यत्रेक्परिभाषोपस्थाने शालीयादिर्न सिध्येत्। न ह्यत्रेकः स्ताने वृद्धिः। अत एव \`\`उदीचामातः स्थाने'' (पाoसूo7-3-46) इति सूत्रे स्थाने ग्रहणं कृतम्। आतः स्थाने योऽकार इत्यनूद्यमानस्य विशेषणे आत इत्यस्मिन् \`\`षष्ठी स्थाने योगा'' (पाoसूo1-1-49) इति परिभाषाया अप्रवृत्तेः। \`\`गुणानाञ्च परार्थत्वादसम्बन्धः समत्वात्स्यात्'' (जैoसूo3।1।22) इति न्यायोप्यत्रानुसन्धेयः। ननु तर्ह्यनेनैव न्यायेन क्ङितीत्येतत्प्रधानभूतक्रियया सम्बध्यतां न तु तच्छेषबूताभ्यां गुणवृद्धिभ्यां, प्रधानान्वयस्य सम्भवतस्त्यागायोगादिति चेत्? न , यत्र हि गुणः कृतात्मसंस्कारः प्रधानोपकाराय महते प्रभवति तत्रात्मनोऽपि संस्कारमनुभूय प्रधानेन सम्बध्यते। यथा पानीयमेलादिसंस्कृतं पुरुषेण। उक्तञ्च----

 गुणः कृतत्मसस्कारः प्रधानं प्रतिपद्यते।

 प्रधानस्योपकारे हि तथा भूयसि वर्तते ॥ इति ॥

 इह गुणवृद्ध्योः क्ङिद्ग्रहणेन विशेषितयोः प्रधानस्य महानुपकारो भवति व्यवहितस्यापि प्रतिषेधसिद्धेः। क्नोः कित्करणञ्चात्र ज्ञापकम्। अन्यथा प्रधानेनैवान्वये निर्द्दिष्टपरिभाषायाश्चोपस्थितौ सत्यां व्यवहिते निषेधस्याप्रवृत्तौ व्यर्थमेव क्नोः कित्त्वं स्यात्। तस्माद्यथाव्याख्यानमेव साधु। ननु न यदीयं परसप्तमी तर्हि शचङ्न्ते दोषः लघूपधलक्षणगुणप्राप्तेरिति चेत्? न, अन्तरङ्गत्वादियङुवङ्प्रवृत्तेः। \`\` धि धारण'' (धाoसूo126) \`रि पि गतौ'' (धाoसूo124।125) तुदादयः, धियति रियति पियति। \`\`णिश्र(िद्रुस्रु भ्यः कर्त्तरिचङ्'' (पाoसूo 3-1-48) अशिश्रियत्, अदुद्रुवत् असुस्रुवत् इह तिपमाश्रित्य प्राप्तो गुणोबहिरङ्गः शचङाश्रयावियङुवडावन्तरङ्गौ। तदुक्तम्-\`\`शचङन्तस्यान्तरङ्गलक्षणत्वात्'' इति। (काoवाo) \`\`मृजेरजादौ संक्रमे वृद्धिर्वेष्यते'' इति काशिकायाम्। इदञ्च \`\`इको गुणवृद्धी'' (पाoसूo1-1-3) इति सूत्रप्रसङ्गाद्वैयाकरणान्तरमतत्वेनोक्तं भाष्ये। अस्यार्थः-संक्रामतो गुणवृद्धी अस्मादिति व्युत्पत्या गुणवृद्धिप्रतिषेधनिमित्तभूतः क्ङित्प्रत्ययोऽत्र संक्रमशब्देनोच्यते, योगरूढेः। तेन \`मरीमृजः' इत्यत्र धात्वंशलोपनिमित्ततया वृद्धिप्रतिषेधहेतावप्यच्प्रत्यये नासौ विक्लपः प्रवर्त्तत इत्यवधेयम्। अत एव \`\`क्ङित्यचि वा'' इति वचनं तत्र भाष्ये कृतम्। मृजन्ति, मार्जन्ति। अत्र हरदत्तः--अचीत्युच्यमानेऽपि \`\`यस्मिन्विधिस्तदादावल्ग्रहणे''(पoभाo33) इति सिद्धे आदिग्रहणं मुख्याजादिग्रहणार्थम्। व्यपदेशिवद्भावेनाजादौ \`यूयं ममृज' \`त्वया ममृजे' इत्यादौ न भवतीति। तच्चिन्त्यम्, मुख्याजादिपरिग्रहे प्रमाणाभावात्। न हि भाष्ये आदिग्रहणं कृतं येन त्यदुक्तार्थो लभ्येत, किन्तु \`\`क्ङित्यचि वा'' इति वचनं पठितम्। यत्तु ततः प्रागुक्तं भाष्ये\`\`इहान्ये वैयाकरणा मृजेरजादौ संक्रमे विभाषा वृद्धिमारभन्ते'' इति, तत्तु तदादिपरिभाषाबललब्धवाक्यार्थानुवादमात्रं न तु परकीयविधिवाक्यशरीरमिदं, येन त्वदुक्तमर्थं ज्ञापयेत्। अत एवात्रेयो \`मृजा' इति भिदादिपाठादङ् गणपाठादेव वृध्यभाव इत्याह। अत एव रक्षितेनापि धातुप्रदीपे \`तुन्दपरि मृजः' तुन्दपरिमार्जः' इत्युभयं दर्शितम्। दुर्घटवृत्तौ तु \`तुन्दपरिमृजः' इत्यत्र व्यवस्थितविभाषया वृद्दिर्नेत्युक्तम्। अत एव धातुवृत्तिषु \`यूयं ममृज, ममार्ज' इति रूपद्वयमुदाहृतम्। यत्तु मुख्याजादिग्रहणवादिनोऽपि मते ऽत्र वृद्धिविक्लपो दुर्वार एव। तताहि, मध्यमपुरुषबहुवचनस्य थस्य \`\`परस्मैपदानाम्''(पाoसूo3-4-82) इति सूत्रेण विधीयमानोऽकारादेसोऽलोन्त्यस्य प्राप्नोति। न चैवं विधिवैयर्थ्यम्, णलादीनां यथासंख्यसम्पादनेन चरितार्तत्वादित्याशङ्क्य भाष्यएव द्वेधा समाधास्यति--कारद्वयात्मकोऽयमनेकाल्त्वात्सर्वादेशः। यद्वा \`\`दातोः'' (पाoसूo 3-1-91) इत्यधिकारद् \`\`आदेः परस्य'' (पाoसूo1-1-54) इति थकारमात्रस्याकार इति। तत्र पक्षद्वयेपि \`\`अतो गुणे'' (पाoसूo6-1-97) इति पररूपस्य \`\`अचः परस्मिन् (पाoसूo1-1-57) इति स्थानिवद्भावान्मुख्याजादित्वमप्यस्त्येवेति कैश्चिद्धरदत्तमिश्रमते दूषणमुक्तम्। तन्न, \`\`आद्यन्तवद्'' (पाoसूo1-1-21) इत्यतिदेश इव स्थानिवद्भावेऽपि मुख्यत्वाभावस्य सुवचत्वादिति दिक्।

 स्यादेतत्, \`अचिनोत्' \`अमार्ट्' इत्यादौ स्तानिवद्भावेन तिपो ङित्त्वात् \`\`क्ङिति च'' (पाoसूo 1-1-5) इति गुणवृद्दिनिषेधः स्यात्। न चाल्विधित्वात्स्थानिवद्बावासम्भवः अनुबन्धकार्येष्वनल्विदाविति निषेधस्याप्रवृत्तेः। अन्यथा \`अचिनवम्' \`अमार्जम्' इत्यादावपित्त्वेन \`\`सार्वदातुकमपित्'' (पाoसूo1-2-4) इति ङित्त्वापत्तेः। इह च ज्ञापकं \`\`न ल्यपि'' (पाoसूo 6-4-69) इति सूत्रम्। अन्यथा ल्यपः कित्त्वाभावादेवेत्वाप्राप्तौ किन्तन्निषेदार्थेन सूत्रेण? यत्तु \`\`सेर्ह्यषिच्च '' (पाoसूo 3-4-27) इत्यपिद्वचनं ज्ञापकमिति। तन्न, \`\`शृणीहि विश्वतः प्रति'' इत्यादौ स्थानेन्तरतमपरिभाषया पित्तवादनुदात्तस्य सिपः स्थानेऽनुदात्तस्यैव हेः प्राप्तवुदात्तसम्पादनेन चरितार्थत्वात्। अपित्त्वसामर्थ्याद्धि तत्रान्तरतमपरिभाषा बाध्यते। प्रतिपत्तिलाघवार्थमुदात्त इति वक्तव्ये ऽपिद्वचनं ज्ञापकमिति वाऽस्तु। न्यायसिद्धोऽप्ययमर्थः, अनुबन्धानामनेकान्तत्वेन स्थानिकोटावप्रविष्टतया स्तान्यलाश्रयविधिवि,यकस्य \`\`अनल्विधौ''(पाoसूoएo1-1-56) इति निषेधस्याप्रवृत्तेः,। \`\`अनुबन्धा एकान्ताः'' (पाoभाo5)इति \*\*तेऽपि स्थानित्वप्रतीतेः प्रागेवातरङ्गेण लोपेन तेषामपहारात्। तस्माल्लडाद्यादेशानां तिबादीनां स्थानिवद्भावेन ङित्त्वं दुर्वारमिति।

 अत्राहुः--\`\`यासुट् परस्मैपदेषु (पाoसूo 304-103) इति सूत्रे ङिद्वचनं ज्ञापकं-लादेशानां स्थानिवद्भावेन ङित्त्वन्न भवतीति। तथाचवार्त्तिकम्--\`\`लकारस्य ङित्त्वादादेशेषु स्थानिवद्भावप्रसङ्ग इति चेद्यासुटो ङिद्वचनात्सिद्धम्'' इति। ननु \`स्तुयात्' इत्यादावनिग्लक्षणवृद्धिप्रतिषेधार्थं \`चिनुयुः' इत्यादौ \`\`जुसिच'' (पाoसूo7-2-83) इत्यस्य प्रतिषेधार्थञ्च यासुटो ङित्त्वमस्तु। \`\`उतो वृद्धिर्लुकि हलि'' (पाoसूo 7-3-89) इत्यत्र त्द्युत इति निर्द्दिष्टस्थानिकतयेक्परिभाषा नोपतिष्ठते। \`\`जुसि च'' (पाoसूo7-2-83) इति तु \`\`क्ङिति च'' (पाoसूo1-1-5) इत्यस्यापवाद एव। तताच स्थानिवद्भावलब्धं ङित्वं \`स्तुयात्' \`चिनुयुः' इत्यत्र वृद्धिगुणौ निषेद्धुं नालम्। पुनर्ङित्त्वसामर्थ्यात्तु तदुभयनिषेधो भविष्यति। तथाच वृद्धिगुणनिषेधे चरितार्तं यासुटो ङित्त्वङ्कथं लादेशेषु लाश्रयङित्त्वस्य विरहं ज्ञापयेदिति चेत्? उच्यते, \`\`अत औत्?? इति वक्तव्ये वृद्धिग्रहणं संज्ञापूर्वको विधिरनित्यो यता स्यादित्येव मर्थम्। तेन \`स्तुयात्' इत्यत्र न वृद्धिः, तथा \`चिनुयुः' इत्यत्र न गुणः \`\`क्सस्याचि'' (पाoसूo7-3-82) इत्यतोऽचीत्यनुवर्त्याजादौ जुसि गुणविधानात्। \`\`मिदेर्गुणोऽकजुसि च'' इत्यकारं प्रश्लिष्याच्चासावुस् चेति कर्मधारयाश्रयणेनाजादावुसि गुणपिधानाश्रयणे तु \`चक्रुः' \`जर्हुः' इत्यादावतिप्रसङ्गः।

 गुणेति लुप्तविभक्तिकमुजुसीति च च्छेदः। उकारादौ जुसीति चार्थः। \`\`जुसि गुणे यासुट्प्रतिषेधः'' (काoवाo) इति वार्त्तिकमप्युक्तरीत्या सिद्धार्थकथनपरमिति तावद्वार्त्तिककारस्य हृदयम्।

 भाष्यकारमते तु \`\`सार्वधातुकमपित्''(पाoसूo1-2-4) इति सूत्रेऽपिदिति योगं विभज्य ङिदिति चानुवर्त्यावृत्तिञ्चाश्रित्य ङिच्च पिन्न पिच्च ङिन्न भवतीति वाक्यार्थद्वयं वर्ण्यते। इदञ्च \`\`हलः श्नः'' (पाoसूo3-1-73) इति सूत्रे भाष्ये स्पष्टम्। तेन \`ब्रूतात्' इत्यत्र ब्रुव ईण्न तातङ् औपदेशिकङित्वेनान्तरङ्गेणातिदेशिकस्य बहिरह्गस्य पित्वस्य बाधात्, \`आतिदिष्टादुपदिष्टं बलीयः' इति न्यायात्। \`अचिनोत्' इत्यादौ त्वौपदेशिकेन तिबादीनां पित्त्वेन लाश्रयमातिदेशिकं ङित्वम्बाध्यते। तेन गुणादिसिद्धिः। अस्मिंश्च पक्षे यासुटो ङित्ववचनं न ज्ञापकं किन्तु \`मृज्यात्' इत्यादावप्राप्तङित्वविधायकम्। तेन च पित्त्वस्य \`चिनोति' इत्यादौ सावकाशस्य वाधः। अतः \`स्तुयात्' इत्यादौ पिति हलीति विधीयमाना वृद्धिर्न प्रवर्त्तते। \`चिनुयुः' इति तु प्राग्वदेव समर्थनीयम्। पूर्वोदाहृतवार्त्तिकमते तु \`ब्रूतात्' इत्यत्रेट् प्राप्नोति। \`\`आगमशासनमनित्यम्'' इति तु कथं चित्समाधेयः। वस्तुतस्तु \`\`हलः श्नः सानज्ज्ञौ'' (पाoसूo3-1-83) इति शानचः शित्करणेन \`\`क्वचिदनुबन्धकार्येप्यनल्विधाविति निषेधः प्रवर्त्तते'' इति ज्ञाप्यते। तेन \`ब्रूतात्' इत्यादौ न कश्चिद्दोष इति। अत एव भाष्यमते \`भविषीष्ट' इत्यत्र ङित्वन्न \`करिष्यमाणा' इत्यत्रोगिल्लक्षणाटिल्लक्षणश्च ङीब्नेति दिक्।



दीधीवेवीटाम् (पाoसूo1-1-6)

दीधीवेव्योरिटश्व गुण्वृद्धी न स्तः। आदीध्यनम्, आदीध्यकः। आवेव्यनम् आवेव्यकः। अकणिषम्। अरणिषम्। कणिता श्वो रणिता श्वः। इहामं प्रति सिजन्तमङ्गम्। तिपो डादेशं प्रति तु \`कणित्' \`रणित्' इति तान्तमङ्गं, तस्यामं डादेशं च सार्वधातुकं निमित्तीकृत्य लघधूपधगुणः प्राप्तोऽनेन निषिध्यते। वृद्धिस्त्विटो न सम्भवत्येव। लुडन्ततां स्फोटयितुं श्व इत्यस्य प्रयोगः। न हि तृजन्ते तृन्नन्ते वेटो गुएणप्राप्तिः प्रत्ययावयवत्वात्तस्य। अथ \`\`दीङ् क्षेये'' (धाoसूo28) \`\`धीङ् अनादरे'' (धाoसूo 30) \`\`वेञ् तन्तुसन्ताने'' (धाoसूo38) तेषामिह ग्रहणं कुतो नेति चेत्? न, अवयवप्रसिद्ध्यपेक्षया समुदायप्रसिद्धेर्बलवत्त्वात्। किञ्च चतुर्णां ग्रहणेऽभिप्रेतेऽसन्देहार्थं \`\`दीवेधीवीटाम्' इत्येव ब्रूयात्। इट् चात्रागम एव गृह्यते न \`\`इट् गतौ'' (धाoसूo 319) इति धातुः। ननु दातुसाहचर्याद्धातुरेव गृह्यताम्। मैवम्, साहचर्यस्य सर्वत्रानियामकत्वात्। अन्यथा \`\`द्विस्त्रिश्चतुरिति कृत्वोर्थे'' (पाoसूo7।3।43) इति सूत्रे कृत्वोर्थग्रहणं न कुर्यात्, द्विस्त्रिरिति सुजन्ताभ्यां साहचर्येण चतुरित्यस्यापि सुजन्तस्य ग्रहमसम्भवात्।अत एवागमापेक्षया प्रकृतेरभ्यर्हितत्वाद्दीधीङः पूर्वानिपातः सूत्रे कृतः। इटोऽपि धातुत्वे तु प्रकृतित्वाविशेषेऽप्यल्पाच्तरत्वात्तस्यैव पूर्वनिपातः स्यात्।

 अत्रेदमवधेयम्, \`दीध्यकः' \`वेव्यकः' इति यदुदाहृतं तद्दीधीवेवीब्यां शुद्धाभ्यमेव ण्वुलि रूपं न तु ण्यन्ताभ्यामपि। यत्तु \`\`यीवर्णयोः'' (पाoसूo7-4-53) इति सूत्रे हरदत्तेनोक्तम्--वर्णशब्दो \`\`वर्ण विस्तारे'' (धाoसूo406) इतिधातोः पचाद्यजन्तः, श्रूयमाण एव वर्णे यता स्थानिवत्त्वोपि श्रूयमाणत्वाबावाल्लोपाभावे यणि कृते \`दीध्यकः' \`वेव्यकः' इत्येव शुद्धेन समानाकारं रूपं भवतीति, तदेतत्, \`\`नाग्लोपिशास्वृदिताम्'' (पाoसूo 7-4-2) इत्येतस्मिन्सूत्रे भाष्यकारैरेव ण्यन्तस्य \`दीधकः' इति रूपं शुद्धस्य तु \`दीध्यकः' इति व्युत्पादितत्वात्सिद्धान्तविरोधादुपेक्ष्यम्। तत्र हि वर्णग्रहणं लुप्तेऽपि वर्णे यथा स्यादित्येवमर्थमित्याशङ्क्य स्थानिवद्भावेन सिद्धेरन्तरङ्गत्वाण्णिलोपात्प्राग् \`\`यीवर्णयोः''(पाoसूo7-4-53) इति लोपसिद्धेस्व वर्णग्रहणं प्रत्याख्यातम्। ननु वर्णग्रहणं कुर्वतः सूत्रकारस्याशयं भाष्यकारोक्तादन्यमेवानुसृत्यब्रूम इति चेत्? सत्यम्, तथापि \`\`यथोत्तरं मुनीनां प्रामाण्याद्रूपाशुद्धिस्तदवस्थैवेति दिक्।

 स्यादेतत्, दीधीवेव्योर्ङित्वात् \`\`ङ्किति च''(पाoसूo1-1-5) इति सूत्रेणैव निषेधोऽस्तु किमिह दीर्घीवेवीग्रहणेन ? मैवम्, इग्लक्षणयोर्हि स निषेध इत्युक्तमअ। न च \`\`अचो ञ्णिति'' (पाoसूo 7-2-115) इति वृद्धिरिग्लक्षणा। किञ्च कार्यिणो निमित्तत्वे पूर्वेण सिद्धिः सम्भवेदपि। न च कार्यी निमित्ततयाऽऽश्रीयते \`च्यवते' \`प्लवते' इत्यादावपि गुणनिषेधापत्तेः। अत्र च लिङ्गं कुटादिमध्ये \`\`कूङ् शब्दे'' (धाoसूo121) इत्यस्य पाठः \`\`स्थाण्डिलाच्छयितरि'' (पाoसूo4-2-15) इति निर्द्देशश्च। यत्तु प्रकृतसूत्रे दीधीवेव्योर्ग्रहणमेवैतत्परिभाषाज्ञापकमिति। तन्न, अनिग्लक्षणवृद्धिनिषेधेन चरितार्थत्वात् भाष्यमते एतत्सूत्रस्य प्रत्यक्या स्यमाननयोक्तपरिभाषायां लिङ्गान्तरस्यैवानुसर्त्तव्यत्वाच्च।

 स्यादेतत्, यदि कार्यी निमित्तत्वेन नाश्रीयते कथं तर्हि \`ऊर्णुनविषति' इत्यत्र \`\`द्विर्वचनेऽचि'' (पाoसूo1-1-59) इति नुशब्दस्य द्वित्वम्, इष इत्यस्य अजादित्वेऽपि द्वित्वं प्रति कार्यिमध्ये प्रविष्टतया निमित्तत्वासम्भवात् \`\`सन्यहो'' (पाoसूo 6-1-9) इति षष्ठीमाश्रित्य सन्नन्तस्य द्वित्वविधानात्। अन्यथा \`प्रतीषिषति' इति सनो द्वित्वं न स्यात्। यत्तु \`\`सन्यङोः'' (पाoसूo6-1-9) इति सप्तम्याश्रयणोऽपिसन्यङोरकारोच्चारणसामर्थ्याद् द्वित्वं भविष्यतीति, तन्न दित्सधित्सादिभ्यो यङुत्पत्तिप्रतिबन्धेन \`\`अचो यद्'' (पाoसूo3-1-97) इति यत्प्रत्ययोत्पादनेन चाकारोच्चारणस्य चरितार्थत्वात्। अन्यथ \`अरिरिषति' इत्याद्यसिद्धेश्च। यदि हि तत्रापि स्थानिवत्स्यादि सो द्विर्वचने कृते \`अरिषति' इति स्यात्।

 अत्रोच्यते---कार्यमनुभवन्नेव कार्यी निमित्ततया नाश्रीयत इति परिभाषार्थः। \`अरिरिषति' इत्यत्र हि \`\`अजादेर्द्वितीयस्य'' (पाoसूo6-1-2) इती रिस्शब्दे द्वित्त्वप्रवृत्तिः। तदन्तर्गतश्चेसूशब्द इति नासौ द्वित्वं प्रति निमित्तं कार्यभाक्त्वात्। \`ऊर्णुनविषति' इत्यत्र तु नव्‌शब्दस्य द्वित्वं प्राप्तं तदनन्तर्गतश्चेस्शब्द इति भवत्येव निमित्तं तद्भावभावितामात्रेणेह निमित्ततेति \`\`सन्यङोः'' (पाoसूo6-1-9) इति सूत्रे भाष्यकारैरेव स्फुटीकृतत्वात्। तथा च \`\`द्विर्वचनेऽचि '' (पाoसूo1-1-59) इति स्थानिवद्भावान्नुशब्दस्य द्वित्त्वमुचितमेव। यत्तु \`\`द्विर्वचनेऽचि'' (पाoसूo1-159) इति सूत्रे \`अचि किं'? जेघ्रीयते \`देध्मीयते' इति प्राचां प्रत्युदाहरणं, तदापाततः, घ्रीय् ध्मीय् इत्यस्य द्वितत्वभाक्तया \`\`ई घ्राध्यमोः'' (पाoसूo7-4-31) इतीत्वं प्रति निमित्तभूतस्य यङो द्वित्त्वम्प्रत्यनिमित्तत्वात्। तस्मात्तत्राचीत्यस्य \`अधिजगे' इत्येतदेव व्यावर्त्त्यं बोध्यम्, \`\`गाङ्लिटि'' (पाoसूo 2-4-49) इति द्विलकारकनिर्द्देशमाश्रित्यलावस्तायामेव गाङादेशविधानात्। अज्ग्रहणन्तु ज्ञापकं रूपस्थानिवद्भावस्येति तत्रत्यवार्त्तिकमपि \`अधिजगे' इत्येतस्मिन्नुदाहरणे कार्यातिदेशाश्रयणेऽज्ग्रहणवैयर्थ्यं स्यादित्येव योज्यमिति दिक्‌।

 यत्त्वसिद्धव्त्सूत्रे वक्ष्यते--\`अत्र ग्रहणं समानाश्रयप्रतिपत्त्यर्थम्' तन्न, आश्रयत्वं स्थानितया निमित्ततया वा कथञ्चिदाश्रयणमात्रेण न तु निमित्ततयैवेत्याग्रहः। तेन \`\`शा हौ'' (पाoसूo6-4-35) इति शाभावो हेर्धित्वे कर्त्तव्ये ऽसिद्धो भवति। अन्यथा धित्वे हेः कार्यितया निमित्तत्वाभावादसिद्धत्वं न स्यात्। अत एव समानाश्रयमाभीयमाभीयेऽसिद्धमित्येवाहुर्न तु समाननिमित्तमिति।

 इदञ्च सूत्रं भाष्यवार्त्तिकयोः प्रत्याख्यातम्। तथाहि, दीधीवेव्यौछान्दसौ धात् न तु लोके प्रयोगार्हौ। छन्दसि चानयोर्गुणोदृश्यते--\`होत्राय वृतः कृपयन्नदीधेत्' \`अदीधयुर्द्दीशरज्ञे वृतासः' इत्यादौ। न चा यम्बाहुलकेन समाधेयः, तथा सति निषेधसूत्रानारम्भस्यैव लाघवेनोचितत्वात्। तथेटो।़पि ग्रहणं व्यर्थम् \`\`आर्द्धदातुकस्येट्'' (पाoसूo7-2-35) इत्यत्र हि \`\`नेड् वशइ कृति''(पाoसूo7-2-8) इति सूत्रादिड्ग्रहणमनुवर्त्तते। तच्चेटो विकारभावार्थम् इट् इडेव न तु विकृत इति व्याक्यानात्। ततो लघूपधगुणाबावात्सिद्धं \`कणिता श्वः' \`रणिता श्वः' इत्यादि। न चैवं \`पिपठीः' इत्यत्र दीर्घो न स्यादिति वाच्यम्, तस्य नि यमं प्रत्यसिद्धत्वात्। \`अपाठीत्' इत्यत्र सवर्णदीर्घस्तु न वार्यते \`\`सिज्लोप एकादेशे सिद्धो वक्तव्यः'' (काoवाo) इति ज्ञापकात्। यद्वा, अङ्गाधिकारे क्रियमाणो नियम आङ्गमेव विकारं व्यावर्त्तयति। तेन \`\`र्वोः'' (पाoसूo8-2-76) इति \`\`अकः सवर्णे'' (पाoसूo6-1-101) इति च दीर्घो भवत्येव। \`ग्रहीता' इत्यत्रतु \`\`ग्रहोऽलिटि'' (पाoसूo 7-2-37) इत्यारम्भसामर्थ्याद्दीर्घो भवत्येव।

 इदं न्त्ववशिष्यते--\`पिपठींषि ब्राह्मणकुलानि' इत्यत्रं \`\`सान्तमहतः संयोगस्य'' (पाoसूo6-4-10) इति दीर्घत्वं न स्यात्। सिद्धत्वादाङ्गत्वात् \`तेजांसि' इत्यादौ चरितार्थत्वाच्च \`पिठठीः' \`अपाठीत्' \`ग्रहीता' इत्यादिपूर्वोदाहृतेभ्योऽस्य वैलक्षण्यादिति। अत्राहुः--\`पिपठींषि' इति प्रयोगोऽसाधुरेव। न ह्यत्र नुमागमो लभ्यते अल्लोपस्य स्थानिवद्भावेनाझलन्तत्वात्। न चैवमजन्तत्वप्रयुक्तो नुम् स्योदेविते वाच्यम्, तस्य सकारादुत्तरत्र प्रसक्त्या दीर्घस्य तथाप्यप्रवृत्तेः, सान्तसंयोगाभावात्। वस्तुतस्त्वजन्तत्वप्रयुक्तो नुमत्र न भवत्येव स्थानिवद्बावासंभवात्। अनादिष्टादचः पूर्वस्य विधौ हिसः। न चाजन्तमनादिष्टादचः पूर्वं, येन तस्य नुमि कर्त्तव्येऽल्लोपः स्थानिवत्स्यात्। ननु झलन्तत्वप्रयुक्तो नुम् दुर्वारः। न च तस्मिन्कर्त्तव्ये स्थानिवद्भावः शङ्क्यः, \`\`क्वौ लुप्तं न स्तानिवित्'' (काoवाo) इति निषेधात्। अन्तथा सखीयतेः क्विपि सखीः सुतीयतेः सुतीरित्यादि न स्यात्, अल्लोपस्य स्थानिवद्भावेन यणादेशप्रसङ्गात्।

 अत्रोच्यते, \`\`क्विलुगुपधात्वचङ्परनिर्ह्रासकुत्वेषूपसंख्यानम्''(काoवाo) इति तावद्वार्त्तिकशरिरम्। तत्रक्वीत्यंशो यद्यपि द्वेधा व्याख्यास्यतेक्वौ लुप्तं न स्थानिवदिति, \`क्वौ विधिम्प्रति न स्थानिवदिति च। देवयतेः क्विपि \`दयूः' इत्यादेरन्यतरव्याख्यानाश्रयणेन सिद्धावपि सखीयतेः सखीरित्यस्याद्यव्याख्यानं विना असिद्धेः, लवमाचक्षाणो \`लौः' इत्यस्य द्वितीयव्याख्यानं विनाऽसिद्धेश्च, ततापि \`क्वौ विधिं प्रति' इति द्वितीयव्याख्यानमेव सार्वत्रिकम्। \`\`क्वौलुप्तम्'' इति तुक्वाचित्कं \`\`ख्यत्यात्''(पाoसूo6-1-112) इत्यत्र \`\`मपर्यन्तस्य''(पाoसूo7-2-91) इत्यत्र च भाष्यादावाश्रितं न तु सार्वत्रिकम्। अत्र चेड्ग्रहणप्रत्याख्यानपरमत्रत्यभाष्यमेव प्रमाणम्। कथमन्यथा \`पिपठींषि' इत्यादौ दीर्घस्येष्टत्वे सूत्ररीत्या च तल्लाभे इड्ग्रहणं प्रत्याचक्षीत। तस्मात् \`पिपठिषि ब्राह्मणकुलानि' इत्येव रूपं भवतीति स्थितम्।



७लोनन्तराः संयोगः (पाoसूo1-1-7)

अज्भिरव्यवहिता हलः संयोगसंज्ञा स्युः। संज्ञाप्रदेशाः \`\`संयोगान्तस्य'' (पाoसूo8-2-23) इत्येवमादयः। इहान्तरशब्देन छिद्रवाचिना बहुव्रीहौ निश्छिद्रा इत्यर्थलाभादवग्रहे संज्ञया न भाव्यम्। आधेयप्रधानेनान्तरेत्यव्ययेन सह बहुव्रीहौ त्त्वादेयनिषेधप्रतीतेरवग्रहेऽपि भाव्यमेव संज्ञाया। न हि तत्रान्तरा मध्ये किञ्चिदस्ति किन्तु मध्यमात्रं वर्त्तते \`\` मात्रा हस्वस्तावदवग्रहन्तरम्'' (ऋoप्राo 1-6) इति प्रातिशाख्यबलेन तत्र मात्राकालावसानाभ्युपगमात्। यत्तु प्रातिशाख्यान्तरम्--\`\`अद्धर्मत्रौऽवग्रह'' इति, तत्तु सर्वत्र संहितायामर्द्धमात्राकालस्य सत्त्वात्ततोऽतिरिकोऽर्द्धबात्राकालोऽवग्रहेऽस्तीत्येवंपरम्। अतः प्रातिशाक्ययोरविरोधः। तदिह कतरः पक्षो ग्राह्य इति चेत्? उभयथाऽप्यदोष इति भाष्यकाराः। ननु \`अप्सु' इत्यादौ सत्यां संयोगसंज्ञायां \`\`संयोगे गुरु'' (पाoसूo 1-4-10) इति गुरुत्वाद् \`\`गुरोरनृतः'' (पाoसूo8-2-86) इति प्लुतेन भाव्यं न त्वन्यथेति महान्फले विशेषः। तत्कयं पक्षद्वयाभ्युपगम इति चेत्? न, \`अप्सु' इत्यस्याधिकरणवृर्त्तेर्दूराद्धूतसम्बन्धाभावात्। \`\`विचार्यमाणानाम्'' (पाoसूo8-2-97) इत्यादौ तु \`\`वाक्यस्य टे'' (पाoसूo 8-2-82) इत्यनुवर्त्तते न तु \`\`गुरोरनृतः'' (पाo सूo8-2-86) इति। ननु \`अप्सु भवोऽप्सव्यः', दिगादिषु पाठाद्यत् पाठाद्यत् \`\`अपो योनियन्मतुषु च'' (काoवाo) इत सप्तम्या अलुक्। ततः सम्बुद्धौ सम्बुद्धौ \`हे अप्सव्य' इत्यत्र स्यादेव फलभेद इति चेत्?

 अत्राहुः नैवं विधे विषयेऽवग्रहं पदकाराः कुर्वन्तीति। अत्र च सम्प्रदाय एव शरणमिति बोध्यम्। उक्तञ्चैतत्--\`गोभ्यो गातुं' \`गोभिर्मदाय' \`चित्रइद्राजा राजका इदन्यके' इत्यादौ गोभ्यो गोभिः राजका इत्यादीनां सत्यपि पदन्वेऽवग्रहाकर्णात्। \`\`ईयिवांसमतिस्रिधः'' इत्यादावीयिवांसमिति विनापि पदसंज्ञां क्वसोः पूर्वमिडागमान्तेऽवग्र हकराणाच्च। एतेन \`सिसासन्' \`उक्थशसः' \`रिरिषः' इत्यादौ पदकाले सत्त्वह्रस्वत्वादयोपि व्याख्याताः। यत्तु \`\`मानो महान्तम्''(ऋoसंo) इति मन्त्रे वेदभाष्यकारैरुक्तम्--\`\`छान्दसः पदकालीनो ह्रस्वः '' इति, तदपि संप्रदायमात्रपरतया कथं चिन्नेयम्। \`न लक्षणेन पदकाराः' इति भाष्ये, \`\`पदविभागः पौरुषेयः'' इति कैयटादिभिरुक्तत्वादिति दिक्।

 कथं तर्हि तत्रतत्रावग्रहे विशेष इत्युच्यते इति चेत्? अवान्तरपदत्वे सत्यवग्रहः क्रियते इत्युत्सर्गमभिप्रेत्येति गृहाण। \`\`अप्सुयोनिर्वा अश्वः'' इत्यादावपि सुशब्दात्पूर्वं नास्त्यवग्रहः, अवान्तरपदसंज्ञानेकत्वे उत्तरकालप्रवृत्तिकयाऽवग्रह इति वैदिकसम्प्रदायात्। अत एव \`मयूररोमभिः' इत्यत्र भिसः पूर्वमवग्रहः। \`नमउक्तिभिः' इत्यत्राप्येवम्। \`\`इन्द्रप्राणः पुरएतेव'' इत्यत्र चेवशब्दात्प्रागिति दिक्।

 महासंज्ञाकरणमन्वर्थसंज्ञाविज्ञानार्थम्। संयुज्यन्ते ऽस्मिन्समुदाये वर्ण इति। तेनात्र समुदाये वाक्यपरिसमाप्तिर्न तु गुणवृद्ध्यादिसंज्ञावत्प्रत्येकम्। तता हिसति \`निर्यायात्' इत्यादौ यकारः संयोग इति \`\`वाऽन्यस्य संयोगादोः'' (पाoसूo6-4-68) इत्येत्वं \*\*\*\*\*\*\*\*। सिद्धान्ते तु \`\`अचो रहाभ्याम्'' (पाoसूo8-4-46) इति द्वित्वे सत्यपि तस्यासिद्धतया \`निर्यायात्' इत्यादावेत्वं न भवति। किञ्च, प्रत्येकं संज्ञेति पक्षे \`संदृषीष्ट' इत्यत्र \`\`ऋतश्च संयोगादेः'' (पाoसूo7-2-43) इतीट्स्यात्। \`संह्रियते' इत्यत्र \`\`गुणोर्त्तिसंयोगाद्योः'' (पाoसूo7-4-29) इति गुणः \`संह्रियते'। \`दृषत्करोति' इत्यत्र ककारसन्निधौ दकारस्य संयोगत्वात्संयोगान्तलोपः स्यात्। \`शक्ता' \`वस्ता' इत्यत्र झाले तकारे परतः \`\`स्कोः'' (पाoसूo8-2-29) इति लोपः स्यात्। \`निर्यातः' इत्यादै। \`\`संयोगादेरातो दातोर्यण्वतः'' (पाoसूo 8-2-43) इति निष्ठानत्वं स्यात्।

 जातौ चेदं बहुवचनं हल इति \`\`जात्याख्यायामेकस्मिन्''(पाoसूo 1-2-58) इति वचनात्। तेन द्वयोरपि संयोगसंज्ञा भवति। अतः \`शिक्षा' इत्यादौ \`\`गुरोश्च हलः'' (पाoसूo3-3-103) इत्यप्रत्ययः सिध्यति। यत्र तु बहवो हलः संश्लिष्टास्तत्र द्वयोर्बहूनां वा विशेषेणसंज्ञा। न चैकाज्द्विर्वचनन्यायेन समुदायस्यैव स्यादिति वाच्यम्, वैषम्यात्। तथाहि, द्विर्वचनं समुदायावयवैकाचोर्युगपत्कर्त्तुमशक्यम्। संज्ञा तु शक्या। तथा समुदाये द्विरुक्तेऽवयवा अपि द्विरुक्ता भवन्ति \`\`वृक्षः प्रचलन्सहावयवैः प्रचलति'' इति न्यायात्। इह तु समुदाये प्रवृत्तया सयोगसंज्ञया नावयवानां तत्कार्यसिद्धिः। अतोऽविशेषेण द्वयोर्बहूनां च संज्ञेति स्थितम्। यदि तु बहूनामेव स्यात्तर्हि \`संस्वर्यते' इत्यत्र \`\`गुणोर्ति'' (पाoसूo7-4-29) इति गुणो न स्यात्। \`गोमान्करोति' इत्यत्र संयोगान्तलोपो न स्यात्। \`निर्ग्लानः' इत्यादौ निष्ठानत्वं न स्यादिति दिक्।

 ननु यदि द्वयोरपि संज्ञा तर्हीनद्रीयतेः सनि \`इन्दिद्रियिषति' इति न स्यात्। इह हि संयोगौ द्वौ नदौ दरौ च। तत्र नकारस्येव दकारस्यापि \`\`नन्द्राः'' (पाoसूo6-1-2) इति द्वित्वनिषेधः प्राप्नोति। नैष दोषः। तत्र ह्यजादेरित्यनुवर्त्तते। सा च कर्म्मदारयात्पञ्चमी। तेनादेरचः परे नदाराः संयोगादयो न द्विरुच्यन्ते इति सूत्रार्थः। एवञ्च पूर्वसूत्रे द्वितीयस्येति न कर्त्तव्यमेवेति वक्ष्यते। हलः किम्? तितउभ्याम्। अत्र \`\`तनोतेर्डउसन्वच्च'' (उoसूo) इति इउप्रत्ययः, सन्वद्भावाद् द्वित्वं, \`\`सन्यतः'' (पाoसूo7-4-89) इतीत्वंच। व्यस्तोच्चारणसामर्थ्याद् गुणाभावः. यदि ह्यचोरप्यनन्तरयोः संयोगसंज्ञा स्यात्तर्हीह \`\`संयोगान्तस्य'' (पाoसूo7-3-23) इत्युकारलोपः स्यात्। अनन्तरा इति किम्? पनसम्। यदीह सकारमकारयोः संयोगसंज्ञा स्यात्तर्हि \`\`स्कोः''(पाoसूo7-2-29) इति सूत्रेण सकारलोपः स्यादिति दिक्।



मुखनासिकावचनोऽनुनासिकः (पाoसूo1-1-8)।

मुखसहिता नासिका मुखनासिका तयोच्चार्य्यमाणोऽनुनासिकसंज्ञः स्यात्। संज्ञाप्रदेशा \`\`आङोऽनुनासिकश्छन्दसि'' (पाoसूo6-1-126) इत्यादयः। अभ्रआँ अपो वृणाना,गभीरआँ उग्रपुत्रे।

 इहोच्यत इति वचनः, \`\`कृत्यल्युटो बहुलम् (पाoसूo3-3-113) इति बाहुलकात्कर्मणि ल्युट्। \`राजभोजनाः शालय' इतिवदिति वृत्त्यंनुसारिणः।

 भाष्यकैयटयोस्तु उच्यतेऽनेनेति वचनम्। करणे ल्युट्, सामान्ये नपुंसकम् \`शक्यंच क्षुदपहन्तुम्' इतिवत्, \`\`तेन तुल्यं क्रिया चेत्'' (पाoसूo5-1-115) \`\`संस्कृतं भक्षाः'' (पाoसूo4-2-16) इतिवच्च। इदञ्च \`\`विशेषणानाञ्चाजातेः'' (पाoसूo1-2-16) इत्यत्र वक्ष्यमाणेन पदसंस्कारपक्षे गुणवचनानामित्यादि वाचनिकमित्यनेन सह यथा न विरुध्यते, तथा तत्रैव वक्ष्यामः। ततो मुखनासिका वचनं यस्येति बहुव्रीहिः। मुखेति किम्? यमानुस्वाराणामेवमा भूदिति भाष्यम्। तत्र वर्गेष्वादितश्चतुर्णां पञ्चमे परे तन्मध्ये पूर्ववर्णसमानाकारं वर्णान्तरं प्रातिशाख्येष्वागमत्वेन विहितं तद्यमसंज्ञम्। यम इव यमः, यमौ हि लोके प्रायेण समानाकारौ भवतः। यथा\`पलिक्रक्रीः' \`चख्खनतुः' \`अग्रग्निः' \`अघ्रघ्नन्' इत्यत्र कखगघ इत्येभ्यः परभागे तत्तत्सदृशो यमागमः। यक्तुक्तं विवरणे \`\`वर्गपञ्चमयुक्ताः प्रथमादयो यमाः'' इति। तच्चिन्त्यम्, अयोगवाहत्वप्रतिपादकेन हयवरट्सूत्रस्थभाष्येण सह विरोधात्, केवलनासिक्यत्वपरेण यमानुस्वाराणामेवेति भाष्येण सह विरोधाच्च। यथेदं भाष्यं न केवलनासिक्यत्वपरं किन्तु आँ इत्यादीनां भागमात्रं नासिक्यं, यमानुस्वाराणां तु मुखनासिक्यत्वेऽपि प्रासादवासिन्यायेन नासिक्यत्वमप्यस्ति, न तु तदीयं भागमात्रं तथेत्येवंपरं; तथाप्यादितश्चतुर्णां तदसम्भव एव। किञ्चैवं \`\`नैव दोषो नैव प्रयोजनम्'' इति त दुत्तरभाष्यग्रन्थविरोधः \`यद् घ्नन्ति' इत्यादौ \`\`यरोनुनासिके'' (पाoसूo8-4-45) इत्यस्य प्रवृत्त्यापत्त्या त्वत्पक्षे दोषस्योद्भटत्वात्। अत एव प्रातिशाख्ये \`\`स्पर्शा यमानननुनासिकाः स्वान्परेषु स्वर्शेष्वनुनासिकेषु'' (ऋoप्राo6-29) इत्युपक्रम्भ \`प्रदोधुवच्छ्मश्रुषु' इत्यत्र यमं निषेद्धुमारब्धे \`\`न स्पर्शस्योष्मप्रकृतेः प(1)रस्ताद्यमापत्तिम्'' (ऋoप्राo 6-30) इति सूत्रे परस्ताच्छब्दः प्रयुक्तः। \`\`यमः प्रकृत्यैव सदृक्'' \`\`श्रुतिर्वा य मेन मुख्यास्ति समानकाले'' (ऋoप्राo 6-33) इत्यादिसूत्रान्तरेष्वपि स्पष्ठमेव यमस्य वर्णान्तरत्वम्। तथा नारदियशिक्षायामपि---

 अनन्त्यश्च भवेत्पूर्वो ह्यन्तश्च परतो यदि।

 तत्र मध्ये यमस्तिष्ठेत्सवर्ण पूर्ववर्णयोः ॥ इति ॥

सवर्ण सदृशः। अत्र पूर्ववर्णयोरिति द्वित्त्वमविवक्षितम्। \`यज्झः' इत्यादौ जकारद्वयसत्त्वेपि \`ज्मया अत्र वसवोरन्तदेवाः' इत्यादौ जकारद्वयाभावादिति तद्व्याख्यातारः। तथा ऋक्तन्त्रव्याकरणाख्यास्य छान्दौग्यलक्षणस्य प्रणेता औदव्रजिरप्यसूत्रयत् \`\`अनन्त्यान्त्यसंयोगे मध्ये यमः पूर्वस्य गुणः'' इति। पूर्वस्य गुण इत्यस्य पूर्वभक्त इत्यर्थः। मध्ये यमः पूर्वस्य गुणः'' इति । पूर्वस्य गुण इत्यस्य पूर्वभक्त इत्यर्थः. ेतेनागमत्वं स्फुटीकरोति। तथा संयोगशृङ्कलाख्याया औतमशिक्षायामपि \`\`अथ चतुरक्षराणामुदाहरणं \`सयमायमाभ्याम्'। सयमास्तावद्यथा \`अग्निः' इति द्वौ गकारौ यमनकारौ, \`यज्ज्ञः' इति द्वो जकारौ यमञकारौ'' इतियादि। तथाऽत्रैव ग्रन्थारम्भे--\`\`अयस्पिणअडो दारुपिण्ड ऊर्णापिण्डश्चेति त्रेधा संयोगं विभज्य यमसहितमयस्पिण्डम् '' इत्युक्त्तवा,

 \`\`अन्तस्थ यमसंयोगे विशेषो नोपलभ्यते।

 अशरीरं यम प्राहुरन्तस्थः पिण्डनायकः ॥

 इत्युक्तम्। अन्तस्थोऽत्र वर्गपञ्चमः। अशरीरमिति स्वरभक्त्यादिवद्व्यञ्जकलिपिविशेषशून्यमित्यर्थः। लक्षणवशेनैव तदीयस्थलविशेषनिश्चयसंभवाल्लिपिसंप्रदायप्रवर्त्तकाचार्य्यैः स्वग्भक्तेरिव यमस्यापि व्यञ्जकीभूता लिपिर्न कल्पितेत्यर्थः। \`रलयोरूष्मणि परे मध्ये स्वरभक्तिः' इति हि प्रसिद्धं शिक्षादौ। यत्र तु नैवंविधेन लक्षणेन स्थलावधारणं कर्त्तुं शक्यते, तत्रागत्या लिप्यन्तरं प्रवर्त्तितम्। यथा विसर्गादौ।

पाणिनीयशिक्षायामपि।

 त्रिषष्ठिश्चतुःषष्ठिर्वा वर्णाः सम्भवतो मताः।

 प्राकृते संस्कृते चापि स्वयं प्रोक्ताः स्वयंभुवा ॥

 स्वरा विंशतिरेकश्च स्पर्शानां पञ्चविंशतिः।

 यादयश्च स्मृता ह्यष्टौ चत्वारश्च यमाः स्मृताः ॥

 अनुस्वारो विसर्गश्च\*क\*पौ चापि पराश्रयौ।

 दुःस्पृष्टश्चेति विज्ञेया लृकारः प्लुत एव च ॥

 (पाoशिo3।4।5) इति।

 अत्र हि यमानां पृथग्गणनात्स्पष्टमेव वर्णान्तरत्वम्। गणना त्वित्थम्--अइउऋ इति चतुर्णां ह्रस्वदीर्घप्लुतभेदात्त्रैविध्ये द्वादश, लृकार एकः एचां दीर्घप्सुतभेदादष्टौ, इत्थं स्वरा एकविंशतिः। स्पर्शाः पञ्चविंशतिः। यरलवशषसहेत्यष्टौ। यमाश्चत्वारः प्रथमयमद्वितीययमादिभेदेन विभजनात्। अत एव कुं खुं गुं घुं इति यमचतुष्टयं न्यासादावुदाहृतम्। \`कचटतपाः कः' \`खछठथफाः खुः' इत्यादिपरिभाषामाश्रित्य तत्तदुत्तरस्याशरीरस्यापि कथञ्चित्प्रदर्शनतात्परर्यकं चेदमिति ध्येयम्। अनुस्वारविसर्ग\* क\* पाश्चात्वारः, दुस्पृष्टश्च बह्वृचानां प्रसिद्धः ईले वोलेहेति। इत्थं त्रिषष्टिः। लृकारस्य प्लुतसम्भवात्तेन सह चतुःषष्टिः। तदेतदुक्तं \`सम्भवतः' इति।

 हयवरट्सूत्रे क्षीरोदकारोऽप्याह--\`\`वर्गान्त्येनन्त्यात्परे तयोर्मध्यवर्त्ती नासिकास्थानो यम'' इति। यत्तु कश्चिदाह--यमा आदेशाः। न च तेषामानुनासिक्यपक्षे \`तज्ज्ञः' \`तद् घ्नन्ति' इत्यादौ \`\`यरोऽनुनासिके''(पाoसूo8-4-45) इत्यनुनासिकादेशापत्त्या \`\`नैव दोषो नैव प्रयोजनम्'' इति भाष्यं विरुध्येतेति वाच्यम्, व्यवस्थितविभाषाश्रयणादिति। तत्तुच्छम्, प्रागुक्तप्रातिशाख्यनारदीयशिक्षादिसकलग्रन्थविरोधेन आदेशपक्षस्य गर्भस्रावेणैव गतत्वात्, व्यवस्तितविभाषाकल्पनस्य निर्मूलत्वाच्च। एतेन एतदीयलेखनप्रामाण्यभ्रमेण \`\`अनुपसर्गात् ज्ञः'' (पाoसूo1-3-76) इत्यादौ चवर्गाभाव दृढीकृत्य श्चुत्वाभावं साधयन्तस्तदनुगामिनोऽपि परस्ता, नारदेन \`यज्ञः' इत्यत्र जकारद्वयस्य स्फुटमभिदानात् \`\`नस्यैतस्य त्रयस्यास्थ्नामज्ञां पर्वणामिति'' इत्यारण्यकप्रयोग इव सजातीयसमभिव्याहारान्न स्पष्टो भेद इति तु प्रसिद्धं शास्त्र। अत एव \`\`न व्यञ्जनपरस्यैकस्यानेकस्य वा विशेषोस्ति'' इति भाष्यम्। व्यञ्जनात्परस्य व्यञ्जनं परं यस्येत्येवम्भूतस्य च दुर्लक्षो भेदाभेदविभाग इत्येवम्परतया तत्रतत्र कैयटेन व्याख्यातम्। अत एव च बहुषु पुस्तकेषु \`\`तज्ज्ञापयत्याचार्यः'' इति भाष्यग्रन्थः। \`\`अनुपसर्गात्'' (पाoसूo1-3-76) इति सूत्रेऽपि केषाञ्चित् श्चुत्वपाठः सम्मत एव। पाठान्तरं तु \`\`अल्पाच्तरम्''(पाoसूo2-2-34) \`आलुच्' \`तदसहने' इतिवत्सौत्रत्वादसंहितया वा समाधेयामिति दिक्।

 तदेतत्सकलमभिधाय प्रक्रियाप्रकाशे गुरुचरणैरुक्तम्--\`\`तज्ज्ञानमित्यादौ तु श्युत्वं भवत्येव''। यमश्च मुखनासिक्यः केवलनासिकास्थानो वेति मतद्वयम् \`\`नासिक्या नासिकास्थानाः मुखनासिक्या वा'' इति तैत्तिरीयप्रातिशाख्यात्। अनुनासिकविषये तु दर्शनत्रयम्--कृत्स्नो वर्णो मुखेन नासिकया चोच्चार्यत इत्येकम्, पूर्वो भागो मुखेन परोनासिकयेति द्वितीयं, तद्वैपरीत्यात्तृतीयम्। द्वितीयतृतीययोर्भागमात्रस्य नासिक्यत्वेऽपि तदुपरागाद्भागान्तरमपि तद्वदवभासते। तता च नासिकान्वयस्य भागमात्रविषयतया नासिकावचनग्रहणेन मुखनासिक्यो वर्णौ न गृत्द्येत। किन्तु भतविशेषे केवलनासिकास्तानतया यमादय एव गृह्येरन्। ततश्च विधिप्रदेशे \`\`अङोऽनुनासिकः'' (पाoसूo6-1-126) इत्यादौ यमानुस्वारा एव विधीयेरन्। \`\`विड्वनोरनुनासिकस्यात्'' (पाoसूo6-4-42) इत्यादौ त्वनुवादे अप्रतिपत्तिरेव स्यादित्युदाहृतभाष्यशयः। तस्माद्दर्शनद्वये मुखपदोपादानं सार्थकमिति स्थितम्। प्रथछमदर्शने तु प्रासादवसिन्यायाश्रयणेनो भयवचनानामपि स्थितम्। प्रथमदर्शने तु प्रासादवासिन्यायाश्रयणेनोभयवचनानामपि सिद्धासंज्ञा। आन्तरतम्याच्च विधिप्रदेशेषु यमानुस्वाराणामप्रवृत्तिः। तथाच मुखशब्दोपादानं चन कर्त्तव्यमिति भाष्ये स्थितम्। मुखवचन इत्येवोक्ते तु कचटतपादीनामपि स्यात्। ततश्च \`शक्तः' इत्यत्र कलोपः स्यात्। \`पक्कः' इत्यत्र चकारलोपः स्यात्। \`तप्तम्' इत्यत्र पलोपः स्यात्। \`ओदनपग्' इत्यादौ \`\`अनुनासिकस्य क्विझलोः'' (पाoसूo6-4-15) इति दीर्घः स्यात्। अनु पश्चान्नासिका व्याप्रियते यस्मिन्नासिकायाः पश्चान्मुखं व्याप्रियते यस्मिन्नति वाऽन्वर्थसंज्ञेयम्। तेन नासिकाव्या पारस्थ भागविषयकत्वसूचनात्प्रासादवासिन्यायस्याविषयोऽयमिति ध्वनितम्। एतच्च सूत्रं प्रत्याख्यातुं शक्यम्। प्रदेशवाक्येष्वेव प्रागुक्तस्य नासिकामनुगत इत्यस्य वा योगस्याश्रयणेन सकलेष्टसिद्दिरिति दिक्।



लुल्यास्यप्रयत्नं सवर्णम् (पाoसूo1-1-9)। ताल्वादिस्थानमाभ्यन्तरप्रयत्नश्चत्युभयं यस्य वर्णस्य येन वर्णेन सह समानं स तस्य सवर्णो बोध्यः। संज्ञाप्रदेशाः \`\`अकः सव्रणे दीर्घः'' (पाoसूo6-1-101) इत्यादयः। यद्यपि तुलया सम्मिनं तुल्यमित्यवयवार्थः \`\`नौवयोधर्मविषमूलमूलसीतातुलाभ्यस्तार्यतुल्यप्राप्यवध्यानाम्यसमसमितसम्मितेष'' (पाoसूo4-4-7) इति सूत्रेण तुलाशब्दात्सम्मिते यद्विधानात्, तथाप्ययं सदृशमात्रे रूढः शब्दः। अस्यन्ति उच्चारयन्ति अनेन वर्णानित्यास्यम्। \`\`असु क्षेपणे'' (दिo पाo1210) बाहुलकात्करणं ण्यत्। यद्वा, आस्यन्दते अन्नं प्राप्य द्रवीभवतीत्यास्यम्। \`\`अन्येष्वपि''(पाoसूo3-2-101) इति डप्रत्ययः। अथवा \`अन्नेन द्रवीक्रियते इत्यास्यम्' अन्तर्बावितण्यर्तात्कर्मणि डः \`परितः खाता परिखा' इतिवत्। तत्र भवमास्यं ताल्वादिस्तानम्। \`\`शरीरावयवाद्यत्'' (पाoसूo5-1-6)। \`\`यस्य'' (पाoसूo 6-4-148) इतिलोपे \`\`हलो यमाम्'' (पाoसूo8-4-6) इति यलोपः न चाल्लोपस्य स्थानिवद्भावः शङ्क्यः, यलोपे कर्त्तव्ये तन्निषेधात्। प्रकृष्टो यत्नः प्रयत्नः। प्रकर्षश्चाभ्यन्तरत्वम्। प्रारम्भे यत्नो वा प्रयत्नः। आभ्यन्तरप्रयत्ना हि वर्णप्रारम्भकाल एव व्याप्रियन्ते। तता च तुल्यौ स्थानप्रयत्नौ यस्येति द्वन्द्वगर्भौ बहुव्रीहिः। यद्वा, तुल्यः आस्ये प्रयत्नो येषामिति त्रिपदो बहुव्रीहिः। आस्ये इति विशेषणाद्बाह्यप्रयत्नव्युदासः। आस्य इत्येकत्वं विवक्षितं, तद्वितान्तास्यशब्दोपादानसामर्थ्यात्। तेन भिन्नस्थानानामर्थाद् व्युदासः। यद्वा, तुल्यः आस्ये तुल्यास्यः, मयूरव्यंसकादित्वात्साधुः. तुल्यास्यः प्रयत्ना यस्येति विग्रहः।यद्वा, आस्ये प्रयत्नः आस्यप्रयत्नः, स तुल्यो यस्येति। एकत्वविवक्षादिकं प्राग्वत्। तदेवं समासचतुष्टयमपि भाष्ये स्थइतम्--\`\`द्वन्द्वगर्भो बहुव्रीहिः, त्रिपदो वा, पूर्वभागे तत्पुरुषगर्भः तदुत्तरभागे वा'' इति।

 तुल्यशब्दस्य सम्बन्धइशब्दत्वाच्च येन सह तुल्यस्थानप्रयत्नं तेन सह सवर्णमिति लभ्यते। नहि माता पूज्येत्युक्तं स्वसुतमाता भार्या पूज्यते किन्तु पूजकस्यैव मातेति दिक्।

 तुल्यस्थानमिति किम्? तुल्यप्रयत्नानामपि कचटतपानां मा भूत।

तेन \`तर्प्ता' इत्यत्र \`\`झरो झरि'' (पाoसूo8-4-65) इति पकारलोपो न भवति। यत्नग्रहणं किम्? चकारशकारयोर्मा भूत्। सति हि सावर्ण्ये \`वाक् श्च्योतति' इत्यत्र चकारशकारयोर्मा भूत्। सति हि सावर्ण्ये \`वाक् श्च्योतति' इत्यत्र शकारलोपः स्यात्। आभ्यन्तरत्वविशेषणमप्येतदर्थमेव। अस्ति हि श्वासाघोषविवाराख्यबाह्यप्रयत्नसाम्यं चशयोरपि। ननु अल्पप्राणत्वमहाप्राणत्वकृतो भेदोऽस्तीति चेत्? किं ततः। नहि सर्वप्रयत्नसाम्यं विवक्षितुं शक्यम् \`अङ्कितः' इत्याद्यसिद्धइप्रसङ्गात्, कङयोरपि बाह्यप्रयत्नभेदात्। सर्वप्रयत्नसाम्यं हिस्वस्य स्वेनैवायाति न तु परेण। तथा च सवर्णसंज्ञाप्रणयनमपि व्यर्थं स्यात्, \`\`अणुदित्तुल्यास्यप्रयत्नस्य'' इत्युक्तौ सर्वसामञ्जस्यात्। \`\`झरो झरि'' (पाoसूo 8-4-65) इत्युक्तं \`\`हलो यमां यमि'' (पाoसूo8-4-64) इत्यत्रेव यथासंख्यप्रवृत्त्या \`माहात्म्यम्' इत्यादौ मकारस्येव \`शिण्ढि' इत्यादौ ढकारस्यापि लोपो न स्यादिति हि सिद्धान्ते सवर्णग्रहणं कृतम्। स चाव्याप्तिदोषो यावत्प्रयत्नसाम्यविवक्षायां तदवस्थ एव स्यात्। अथ यावद्बाह्यसाम्यं यावदाभ्यन्तरसाम्यं वाविवक्ष्येत एवमपि \`मधुलिट्स्तानम्' इत्यत्र \`\`झरोझरि'' (पाoसूo8-4-65) इति सलोपः स्यात्, सकारथकारयोः श्वासाघोषविवारमहाप्राणत्वरूपबाह्यप्रयत्नचतुष्टयेनापि साम्यात्।

 अथ स्थानप्रयत्नविवेकः--अकुहविसर्जनीयाः कण्ठ्याः। इचुवशास्तालव्याः। ऋटुरषा सूर्द्धन्याः। लृतुलसा दन्त्याः। उपूषध्मानीया ओष्ठ्याः। एऐ कण्ठ्यतालव्यौ। ओऔ कण्ठ्योष्ठ्यौ। वकारो दन्त्योष्ठ्य। जिव्हामूलीयो जिव्हामूलस्थानः। अनुस्वारो नासिक्यः।

 यत्नो द्विधा---आभ्यन्तरो ववाह्यश्च। तत्राभ्यन्तरश्चतुर्द्धा--स्पृष्टात ईषत्स्पृष्टता विवृतता संवृतता चेति। तत्र स्पपृती स्पर्शानाम्। ईषत्स्पृष्टता अन्तस्थानाम्। ह्रस्वस्यावर्णस्य प्रयोगे संवृतता। शास्त्रीये कार्ये तु विवृतता प्रतिज्ञायते इति अइउण्सूत्रे प्रतिपादितम्। \`\`य्वृतः संवृताः'' इतितु प्रातिशाख्योक्तत्वान्न सर्वसाधारणम्। ऊष्मणां स्वराणाञ्च विवृतता। एषां चतुर्णामप्याभ्यन्तरत्वं वर्णोत्पत्तिप्राग्भावित्वात्। तथा हि नाभिप्रदेशात्प्रयत्नप्रेरितां वायुः प्राणो नाम ऊर्ध्वमाक्रामन्नुरः प्रभृतीनि स्थानान्याहा\*\*। ततो वर्णस्य तदभिव्यञ्जकध्वनर्वा उत्पत्तिः। तत्रेत्पत्तेः प्राग्यदा जिव्हाग्रोपाग्रमध्यमूलानि तत्तद्वर्णोत्पात्तिस्तानं ताल्वादि सम्यक् स्पृशन्ति तदा स्पृष्टता। ईषद्यदा स्पूशन्ति तदा ईषत्स्पृष्टता। समीपावस्तानमात्रे संवृतता। दूरत्वे विवृतता। अत एव इचुयशानां तालव्यत्वाविशेषेऽपि तालुस्थानेन सहजिव्हाग्रादीनां चवर्गौच्चारणे कर्त्तव्ये सम्यक् स्पर्शः, यकारे ईषत् स्वर्शः, शकारेकारयोस्तु दूरेवस्थितिरित्याद्यनुभवं शिक्षाकारोक्तिं चानुसृत्य विवेचनीयम्।

 भाष्यकारास्तु \`\`नाज्ज्ञलौ'' (पाoसूo1-1-20) इत्यस्य प्रत्याक्यानावसरे ऊष्मणां स्वराणां च ईषद्विवृतत्वं विवृतत्वं चेति वैलक्षण्यं वक्ष्यन्ति। तदप्यनुभवानुसार्येवेति सहृदयैराकलनीयम्।

 बाह्याः प्रयत्नाः पुनरेकादश--विवारः संवारः श्वासो नादो घोषोऽघोषोऽल्पप्राणो महाप्राण उदात्तोऽनुदात्तः स्वरितश्चेति। एते न वर्णोत्पत्तेः पश्चान्मूर्ध्नि प्रतिहते निवृत्ते प्राणाख्ये वायौ उत्पद्यन्ते। अत एकबाह्य इत्युच्यन्ते। गलबिलस्य सङ्कोचात्संवारः। तस्यैव विकासाद्विवारः। एतौ च संवृतविवृतत्त्वरूपाभ्यामाभ्यन्तराभ्यां भिन्नावेव। तयोः समीपदुरावस्तानात्मकत्वादित्त्यवधेयम्। तत्र \`\`वर्गाणां प्रथमद्वितीयाः शषसविसर्जनीयजिव्हामूलीयोपध्मानीया यमौ च प्रथमद्वितीयौ विवृतकण्ठ

ाः श्वासानुप्रदानां अघोषाः, वर्णयमानां प्रथमे अल्पप्राणाः, इतरे सर्वे महाप्राणाः, वर्गाणां तृतीयचतुर्था अन्तस्था हकारानुस्वारौ यमौ च तृतीयचतुर्थौ संवृतकण्ठानादानुप्रदाना धोषवन्तो वर्गाणां तृतीया अन्तस्थाश्चाल्पप्राणाः, यथातृतीयास्तथा पञ्चमा आनुनासिक्यमेषामपरो गुणः'' इति शिक्षासु स्थित्म्। संग्रहश्व---

 खयां यमाः शय\*क\* विसर्गः शर एव च।

 एते श्वासानुप्रदाना अघोषाश्च विवृण्वते ॥

 कण्ठमन्ये तु घोषाः स्युः संवृता नादभागिनः।

 अयुग्मा वर्गयमगा यणश्चाल्पासवः स्मृताः ॥

 यद्यप्येते बाह्याः प्रयत्नाः सवर्णसंज्ञायाप्रनुपयुक्तास्तथाप्यन्तरतमत्वपरीक्षायामुपयोक्ष्यन्ते इतीह आभ्यन्तरत्वविशेषणव्यावर्त्त्यतया व्युत्पादिताः।

 नन्विह सूत्रे पयत्नग्रहणं व्यर्थ, तद्धितान्तास्यशब्दबलादेव ताल्वादिस्थानस्य प्रयत्नस्य च लाभादिति चेत्? न, प्रत्येकं व्यापारनिरासार्थमुभयोरूपादानात्। तेन स्थानप्परयत्नोभयसाम्ये सत्येव संज्ञा न त्वन्यतरसाम्येऽपि। एवं स्थिते यत्फलितं तत्स्पष्टत्वार्थमुपन्यस्यते। अष्टादश अवर्णाः परस्परं सवर्णाः, एवमिवर्णोवर्णौ। ऋकारा अष्टादश, लृवर्णास्तु द्वादशेति त्रिशन्मिथः सवर्णाः, लृवर्णस्य दीर्घी न सन्तीत्युक्तत्वात् ऋलृवर्णयोर्मिथः सावर्ण्यस्योपसंख्यानाच्च। एचस्तु द्वादश मिथः सवर्णाः, न तु एकारैकारौ ओकारौकारौ वा मिथःसवर्णौ। यथा चैतत्तथा\`\`अइउण्'' (माoसूo1) इत्यत्रैव प्रतिपादितम्। अकारेणाप्येचां न सावर्ण्यं प्रयत्नभेदादिति इहैव सूत्रे भाष्ये स्पष्टम्। अतएव एदैतोरपि शकारेण न सावर्ण्यमितितेषां\`\`नाज्ज्ञलौ'' (पाoसूo1-1-110) इति सूत्रे उदाहरणत्वं नास्ति। न चात्र स्थानभेदेन निर्वाहः एचामकारेण सह कण्ठस्थानसाम्यात्, एदैतौः शकारेण सह तालुस्थानसाम्यात्। नहि यातत्स्थानसाम्यं विवक्षितम्, ञमङपानानं स्ववर्ग्यैः सह असावर्ण्यापत्तेः यवलानां सानुनासिकनिरनुनासिकानामसावर्ण्यापत्तेश्च। नहि निरनुनासिकानामपि नासिकास्थानम्, येन सर्वसामयं स्यात्। ननु तद्धितान्तास्यशब्दबलात्ताल्वादिसाम्यमात्रं लभ्यते। ओष्ठात्प्रभृति प्राक्काकलकाद्धि आस्यमअ। काकलकं च ग्रीवाया उन्नततप्रदेशः यं कण्ठमणिरित्याचक्षते। तत्कथं नासिकास्तानभेदेनासवर्णत्वमापाद्यते इति चेत्? नासिका हि न बाहाया वर्णोत्पत्तौ निमित्तम्, तत्र जिह्वाग्रादिव्यापारविरहात् किन्तु अन्तरास्ये विततं चर्मास्ति पणवचर्मवत्, तत्संबद्धोरेखाविशेषो नासिका, सवै वर्णोत्पत्तौ निमित्तमिति सिद्धान्तात्। तस्याश्च ओष्ठादिभ्योऽविशेषात् वर्ग्योवर्ग्योण सवर्णः तुल्यास्यप्रयत्नत्वात्। रेफस्य रेफ एव सवर्णः, एवमूष्मणामपि ऊष्माण एव सवर्णा न त्वन्ये, तुल्यास्यप्रयत्नत्वाभावात्। शषसहानांयथाक्रमम् इकारऋकारलृकाराकाराः सूत्रकारमते यद्यपि तुल्यास्यप्रयत्नास्तथापि न सवर्णाः \`\`नाज्ज्ञलौ' (पाoसूo1-1-110) इति निषेधात्। भाष्यकारमते तु प्रयत्नभेद एवेति वक्ष्यते। इह स्थानभेदादप्राप्तां सवर्णसंज्ञां विधातुं वार्त्तिक्मारभ्यते---\`\`ऋकारलृकारयोः सवर्णविधिः''(काoवाo)इति। होतृलृकारः होतॄकारः। उभयान्तरतमश्च दीर्घो न सम्भवतीति परिशेषादृकारः।

 स्यादेतत्, \`\`अकः सवर्णेदीर्घः'' (पाoसूo6-1-101) इत्यत्र \`\`ऋति ऋवा'' वचनं \`\`लृति लृ वा'' वचनमिति वक्ष्यति। तस्यायमर्थः--अकः सवर्णे ऋति परे पूर्वपरयोऋः स्थाने वा ऋ कअयमादेशो भवति। द्विमात्रोऽयम्। मध्ये द्वौ रेफौ, तयोरका मात्रा, अभितोऽज्भक्तंरपरा। ईषत्स्पृष्टश्चायम्। तत्र प्रयत्नभेदादृकारेणाग्रहणादनच्त्वाद्दीर्घसंज्ञाया अभावादप्राप्तोऽयं विधीयते \`\`लृति लृ वा'' (काoवाo) इति। अयमपि द्विमात्रः, ईषत्स्पृष्टश्च। मध्ये द्वौ लकारौ तयोरेका मात्रा, अभितोज्भक्तेरपरा। पूर्ववदप्राप्तो विधीयते। तत्र वावचनमिति वाशब्दो दीर्घसमुच्चयार्थो भविष्यति।

 वा स्याद्विकल्पोपमयोरेवार्थेऽवि समुच्चये।

 इत्यभिधानात् तेनाप्राप्तएव दीर्घो भविष्यति। तत्किं सवर्णसंज्ञया? ननु\`\`लृति लृवा'' इत्यत्र सवर्णे इत्यनुवर्त्तते न वा? आद्ये \`होतृलृकार' इत्यत्र ऋलृवर्णयोः सवर्णसंज्ञाविधानां विना नेष्टसिद्धिः, अन्त्ये\`दध्लृकारो' \`मध्लृकार' इत्यादावतिप्रसङ्ग इति चेत्? न , प्रथमवार्त्तिके \`\`ऋति'' इत्यपनीय \`ऋतः' इति पञ्चम्यन्तपाठेनैव सर्वसामञ्जस्यात्। सवर्ण इति च पूर्ववार्त्तिकेऽनुवर्त्तते। तेन \`धात्त्रंशः' इत्यादौ नातिप्रसङ्गः। द्वितीयवार्त्तिके तु सवर्ण इति निवृत्तम्। ऋत इत्यनुवर्त्तते। तस्माद् \`\`अकः सवर्णे'' (पाoसूo6-1-101) इत्यत्रावश्यकर्त्तव्येन वचनद्वयेनैव सकलनिर्वाहादृकारलृकारयोः सवर्णविधइरितीहत्यं वार्तिकं व्यर्थमिति।

 मैवम्, इहत्यमेकं वार्त्तिकमाश्रित्य षाष्ठवचनद्वयप्रत्याख्यानस्यैव न्याय्यत्वात्। तथाहि, तद्वचनद्वयं कुर्वताऽपि रेफद्वयलकारद्वयगर्भयो स्तद्विदेययोरच्त्वं तावदेष्टव्यम्। तन्निर्वाहार्थं वर्णसमाम्नाये तौ पठनीयौ। अन्यथा हि विधानमात्रमनयोः स्यान्न त्वच्कार्यं प्लुतः। तद्विधाने हि \`\`अचश्च'' (पाoसूo1-2-28) इति परिभाषया \`अचः' इत्युपतिष्ठते। ननु ईषत्स्पृष्टस्यानच्त्वान्मा भूत् प्लुतः विवृतस्य तु ऋकारस्याच्त्वेन प्लुतः सिद्ध एवेति चेत्? सत्यम्। विवृतःप्लुतः सिद्धः, ईषत्स्पृष्टौ तु प्लुतौ रेफद्वयलकारद्वयगर्भौ न सिध्यतः। अत एवाच्संज्ञामात्रेणापि न निस्तारः, ग्रहणकशास्त्रप्रवृत्तेस्तावन्मात्रेणानिर्वाहात् किन्त्त्वण्सु पाठ एव कर्त्तव्य इत्युक्तम्। सति त्वण्सु पाठं नाभ्यां त्रिमात्रयोरपि ग्रहणत्प्लुतसंज्ञायां सत्यां पक्षे ईषत्स्पृष्टौ प्लुतौ भवतः। एवं स्तिते षाष्ठं वचनद्वयं माऽस्तु, तद्विधेययोरपि दीर्घतया \`\`अकः सवर्णे'' (पाoसूo 6-1-101) इत्यनेनैव सिद्धेः। ननु \`स्थानेन्तरतमपरिभाषया विवृतस्य स्थानिनोविवृतावेव दीर्घौ स्यातां न त्वीषत्स्पृष्टाविति चेत्? न, रेफद्वययुक्त एवादेशः \`सुसद्दशः' इत्यपि हि सम्भवति। तथा च किं रेफद्वययुक्तत्वमादर्त्तव्यं, किं वा विवृतत्वमित्यत्र विनिगमकाभावेन पर्यायेणाभयप्रवृत्तौ सिषाधयिषितस्य रूपद्वयस्य निर्वाहात्। लृकारेऽपि कदाचिदृकारान्तरतमो विवृतदीर्घः कदाचिद् लृकारान्तरतमो लकारद्वयगर्भ ईषत्स्पृष्ट इति सकलेष्टसिद्धेः। तदेवं षाष्ठं वचनद्वयं न कर्त्तव्यमिति स्थितम्।

 ननु तदेवास्तु संज्ञाविधानं तु मास्त्विति चेत्? न, वचनद्वयारम्बे गोरवस्य स्पष्टत्वात्। किञ्च, संज्ञाभावे \`\`ऋत्यकः'' (पाoसूo6-2-128) \`\`उपसर्गादृति'' (पाoसूo6-1-92) \`\`उरण्रपरः'' (पाoसूo1-1-51) इत्यादिषु ऋकारेण लृकारग्रहणं न स्यात्। न चैवं सिद्धान्तेऽपि \`तवल्कारः' इत्यादौ रपरत्वप्रसङ्गः रप्रत्याहारपरत्वस्य वक्ष्यमाणतया लपरत्वसिद्धेः। ऋदिताम्लृदितां च धातूनामनुबन्धकार्येषु सङ्करस्तु न भवति धातूपदेशे पृथगनुबन्धकरणसामर्थ्यात्, विधिवाक्योष्वपि पृथगनुवादसामर्थ्यात्। अन्यथा हि सर्वान् ऋदित एव लृदित एव वा पठित्वा विदावपि तेनैव रूपेणानुवदत्। सम्भवत्यैकरूप्ये वेरूप्याश्रयणायोगात्।



नाज्ज्ञलौ (पाoसूo1-1-10)। अज्ज्ञलौ मिथः सवर्णौ न स्तः. अकारहकारयोरिकारशकारयो ऋकारषकारयोर्लृकारसकारयोश्चेति स्थलचतुष्टये पूर्वसूत्रेण प्राप्तं सावर्ण्यमनेन निषिद्यते। तेन \`आनडुहं चर्म' \`वैपाशो मत्स्यः' इत्यत्र \`\`अन्यथा हि \`यस्य' इत्यनेन दीर्घाणामिव इकारशकारयोरपि ग्रहणं स्यात्। तथा \`दण्डहस्तः' \`दधिशीतं' \`कर्तृषट्कम्' इत्यादौ सवर्णदीर्घः स्यात्। तथा \`दण्डहस्तः' \`दण्डहस्तः' \`कर्तृषट्कम्' इत्यादौ सवर्णदीर्घः स्यात्। \`दधिसान्द्रम्' इत्यौदौ यणादेशश्च स्यात्। इहाज्झलौ कस्यापि न सवर्णौ स्त इति वाक्यार्थो न ग्राह्यः संज्ञारम्भवैयर्थ्यापत्तेः। विहितप्रतिषिद्धत्वेन विक्लपे तु लाघवात् \`\`तुल्यास्यप्रयत्नं वा'' इत्येव सूत्रयेत्। नाप्यचामज्भिर्हलां हल्भिः सावर्ण्यं निषिध्यते। \`\`नाज्ज्ञलौ'' (पाoसूo2-2-20) इत्यत्रैव सूत्रे सवर्णदीर्घस्य \`\`झयो हः'' (पाoसूo8-4-62) इति पूर्वसवर्णादेशस्य च निर्द्देशात्। ननु झलवात्र निर्द्दिष्टो न तु हल्, तावतैवेष्टसिद्धोरिति चेत्तर्हि दीर्गार्निर्द्देश एव ज्ञापकोऽस्तु। तेन ह्यचामज्भिः सावर्ण्यमनिषिद्धमिति ज्ञापिते परिशेषादज्ज्ञलोर्मिथो निषेध एव पर्यवस्यति,। \`\`झरो झरि सवर्णो'' (पाoसूo8-4-65) इति ज्ञापकाच्च। यत्तु नाण्शलावित्येव कुतो न सूत्रितमिति। तन्न, \`कर्तृषट्कं' \`दधिसान्द्रम्' इत्याद्यसिद्ध्यापत्तेः, ऋलृका\*\*\*\*\*\*\*\*\*; ग्रहणकसूत्रातिरिक्ते पूर्व एवाणित्युक्तत्वात्। अस्तु \*\*\*\*\*\*\*\*, तथाप्यजपेक्षया व्यक्तिगौरवमेव स्यादित्यज्ग्रहणमपनीयाण्ग्रहणं क्रियतामिति शङ्काया गर्भाया गर्भस्रावेणैव गतार्थत्वात्। शलंशे तु व्यक्तिलाघवे सत्यपि वर्णोच्चारणे विशेषो नास्तीत्येवोत्तरम्। वस्तुतस्तु \`\`नाक्शलौ'' इत्येव सूत्रयितुमुचितम्।

 स्यादेतत् शारां शर्भिरपि सावर्ण्यं निषिद्ध्येत। ते हीकारादिभिर्गृहीतत्वादच्संज्ञकाः हल्पूपदेशाद्धलश्च। न चास्मादेव निषेधादिकारादयो न सवर्णा इति वाच्यम्, एतद्बाक्यार्थबोधात्प्राक् पदार्थोपस्तितेरावश्यकतया तस्यामवस्थायामिकारादिभिः शरामुपस्थापनस्य दुर्वारत्वात्। ततश्च \`परश्शताः' \`रामष्षष्ठः' \`यशस्सारम्' इत्यादौ \`\`झरो झरि'' (पाoसूo8-4-65) इत्यस्य प्रवृत्तिर्न स्यात्। ततश्चैकेकत्र शर्त्रयं श्रूयेत। इष्यते तु द्वयम्। तथा च पूर्वपक्षवार्त्तिकम्--\`\`अज्झलोः प्रतिषेधे षकारप्रतिषेधोऽज्झल्त्वात्'' इति। अत्र शकारग्रहणं शरामुपलक्षण्म्। किञ्चावर्णस्याष्टादशधा भिन्नस्य परस्परं सावर्ण्यं न स्यात्। ततश्च \`दण्कडाग्रम्' इत्यादौ दीर्घो न स्यात्। तथाहि, हकारेण ग्रहणादकारो हल् अक्षु पाठाच्चाच्। न चास्मिन्नेव सूत्रे एतस्य प्रवृत्तिः येन ग्रहणकशास्त्रमसावर्ण्यान्न प्रवर्त्तेतेति। अत्र सिद्धान्तं वार्त्तिककार एवाह---\`\`सिद्धमनच्त्वाद्वाक्यापरिसमाप्तेर्वा'' इति। तत्र सूत्रप्रत्याख्यानेनोत्तरं प्रथमवार्त्तिकेऽभिप्रेतम्। तथाहि, शिक्षावाक्ये विवृतमूष्मणामिति योगो विभज्यते। तत्र चेषदित्यनुवर्त्तते। स्वराणाञ्चेति विवृतमित्यनुवर्त्तते। ईषदिति निवृत्तम्। तथाच प्रयत्नभेदादूष्मस्वरयोः सावर्ण्याप्राप्तौ किं सूत्रेण? तथाच शरामनच्त्वादेव सिद्धमित्यर्थः। उपलक्षणञ्चेदमकारस्याहल्त्वादित्यपि बोध्यम्। सूत्रारम्भमभ्युपेत्येदम्। वस्तुतस्तूक्तरीत्या सूत्रमेव नारम्भणीयमित्यर्थः।

 ईषदित्यस्याननुवृत्तिं समानप्रयत्नताञ्च स्वीकृत्य सूत्रारम्भपक्षेऽप्याह--वाक्यापरिसमाप्तेर्वेति। अयमाशयः--इह पूर्वं वर्णानामुपदेशः। तत इत्संज्ञा। तत \`\`आदिरन्त्येन सहेता''(पाoसूo1-1-71) इति प्रत्याहारसिद्धिः। ततो \`\`नाज्झलौ'' (पाoसूo1-1-10) इत्येतद्वाक्यार्थबोधः। ततोऽपवादविषयपरिहारेण सवर्णसंज्ञानिश्चये सति ग्रहणकशास्त्रप्रवृत्तिः, नत्वेतत्सूत्रनिष्पत्तिसमये। अन्यथा तत्सूत्रेणैवेकारशकारादीनां सावर्ण्यनिषेधादिकारेण शकाराग्रहणे सत्यज्झल्त्वादिति हेतोरसिद्ध्या त्वदीयः पूर्वपक्षोऽसम्भवदुक्तिक् एव स्यात्। अथ पदर्थज्ञानस्य वाक्यार्थबोधहेतुनयैतद्वाक्यस्थापदार्थबोधकालं एतद्वाक्यर्थग्रहाभावादिह सूत्रे इकारेण शकारग्रहः स्यादेवेतः पूर्वं सावर्ण्यनिषेधाग्रहादिति ब्रूषे तर्हीतः पूर्वं ग्रहणकशास्त्रमेव न निष्पन्नमिति कथं न पर्यालोचयेः? नन्वेवं \`\`तुल्यास्यप्रयत्नं'' (पाoसूo1-1-9) \`\`नाज्ज्ञलौ'' (पाoसू01-1-10) इत्यादौ \`\`अकः सवर्णे दीर्घः'' (पाoसूo6-1-101) इति दीर्घोऽपि न प्रवर्त्तेतेति चेत्? न, सवर्णसंज्ञाद्युत्तरकाले प्रवर्त्तमानस्य दीर्घशास्त्रस्य दण्डाढकादाविवेहाप्यप्रतिबद्धप्रवृत्तिकत्वात्, उद्देश्यतावच्छेदकरूपाक्रान्तत्वाविशेषात्। न च सवर्णदीर्घविदानात्प्रागेतत्सूत्रार्थबोधानुपपत्तिरिति वाच्यम्, पदार्थोपस्थितिप्रभृतिसामग्रीसम्पत्तौ सत्यां साधुत्वबोधकवक्यार्थज्ञानविलम्बेन शाब्दबोधे विलम्बादर्शनात्। अन्यथा व्याकरणशास्त्रपरिशीलनविकलानां क्वापि शाब्दबोधो न स्यात्। तथा वैयाकरणानामपि व्याकरणसूत्रघटकशब्देषु व्याकरणादेव साधुत्वबोधे तदुत्तरकाले च वाक्यार्थावगतावात्माश्रयान्योन्याश्रयचक्रकाणां दुर्वारत्वादिति दिक्।

 साधुत्वज्ञानं तु न शाब्दबोधहेतुः। अस्तु वाभियुक्तवाक्यत्वेन साधुत्वानुमितिः, ततः शब्दबोधे जाते लक्ष्यान्तरेष्विव लक्षणवाक्यान्तर्गतेष्वपि लक्षणप्रवृत्तिरिति दिक्।

 वस्तुतस्तु शरां परस्परं सावर्ण्यनिषेधे सत्यपि न क्षतिः। परः शतादिषु हि रूपद्वयं सिद्धान्तेऽपिष्यते। शतात्पराणीति विग्रहे \`\`कर्तृकरणे कृता बहुलम्'' (पाoसूo2-1-32) इति बहुलवचनाद्वा \`\`सुप्सुपा'' (पाoसूo2-1-4) इति वा समासे कृते पारस्करादित्वात्सुटि सकारस्य श्चुत्वम्। ततः \`\`अनचि च'' (पाoसूo7-4-47) इति द्विर्वचनम्। ननु \`\`शरोऽचि'' (पाoसूo7-4-49) इति \`\`अनचि'' (पाoसूo7-4-47) इति वा द्वित्वनिषेधोऽस्त्विति चेत्? न, तत्र \`\`नाज्झलौ'' (पाoसूo1-1-10) इति निषेधादिकारेण शकाराग्रहणात्। ततो \`\`झरो झरि'' (पाoसूo 7-4-65) इति लोपविकल्पाद् द्विशकारं त्रिशकारं वा रूपमिति सावर्ण्यनिषेधेऽपि सिद्ध्यत्येवेदं रूपद्वयम्, \`\`अनचि च'' (पाoसूo8-4-47) इति द्वित्वस्यापि वैकल्पिकत्वात्। तत्र द्वित्वस्य वैकल्पिकत्वं \`\`यरोनुनासिकेऽनुनासिको वा'' (पाoसूo8-4-45) इत्यतो वेत्यनुवर्तनात् \`\`सर्वत्र शाकल्यस्य'' (पाoसूo8-4-51) इति पाक्षिकनिषेधाद्वा। लोपस्य वैकल्पिकत्वं तु \`\`झयो होऽन्यतरस्याम्'' (पाoसूo8-4-62) इत्यतोऽन्यतरस्यांग्रहणानुवृत्तेरित्यवधेयम्। तस्मात्सावर्ण्ये सत्यसति वा \`परश्शताः' इति द्विशकारकत्रिशकारकरूपयोरविशेषः.

 परशशताद्यास्ते येषां परा संख्या शतादिकात्। (अoकोo3-1-64)

 इत्यमरः। एवं \`रामष्षष्ठः' \`यशस्सारम्' इत्यादावपि। अत एव भाष्ये--\`\`अपर आह'' इत्युपक्रम्य वार्त्तिकद्वयमप्येकहेतुतया व्याख्याय \`\`अस्तु वा ग्रहणमिकारादिभिः शकारादीनाम् '' इति वाक्यशेषाध्याहारेण प्रतिज्ञविकल्पार्थो वाशब्द इति व्याख्यातम्। तत्र अपर आहेत्यपरितोषोद्भावनम्। तद्बीजन्तूक्तरीत्या शर्षु सावर्ण्यनिषेधानिषेधयोः फलाविशेषेऽपि प्रागुक्तरीत्या \`दण्डाग्रम्' इत्यादि न सिद्ध्येत्। तदर्थं च सूत्रप्रत्याख्यानस्य वाक्यापरिसमाप्तिन्यायस्य वाऽऽश्रयणे आवश्यके शरां शर्भिः सावर्ण्याभावाभ्युपगमो निर्मूल एवेति।

 स्यादेतत्, अगृहीतसवर्णानामेव \`\`नाज्ज्ञलौ'' (पाoसूo1-1-10) इति निषेध इति तावत्स्थितम्। तथा चेकारादीनां शकरादिभिः सावर्ण्यानिषेधात् \`कुमारी शेते' इत्यादौ सवर्णदीर्घः स्यादित्याशङ्क्याचीत्यनुवृत्त्या समाहितम्। एवं स्थिते \`मालासु' इत्यादौ षत्वं स्यात्। हकारेणाकारग्रहणे सति \`गोरीषु' इत्यादिवदिणः परत्वानपायात्। किञ्च \`विश्वपाभिः' इत्यत्र \`\`हो ढः' (पाoसूo7-2-31) इति ढत्वं स्यात्, \`वागाशीः' इत्यत्र \`\`झयो होन्यतरस्याम्'' (पाoसूo7-4-62) इत्याकारस्य घकारः स्यात्, \`गासीध्वम्' इत्यत्र \`\`इणः षीध्वम्'' (पाoसूo8-3-78) इति मूर्द्धन्यादेशः स्यात्, \`दासीष्ट' इत्यादौ \`\`दादेर्धातोर्घः'' (पाoसूo8-2-32) इति घत्वं स्यात्, \`राम आयाति' इत्यादौ \`\`हसिच'' (पाoसूo6-1-114) इत्युत्वं स्यात्, \`देवा आयान्ति' इत्यादौ \`\`हलि सर्वेषाम्'' (पाoसूo8-3-22) इति नित्यो यलोपः स्यात्, \`चाखायिता' इत्यादौ \`\`यस्य हलः'' (पाoसूo6-4-49) इति यलोपः स्यात्, \`श्येना यिता' इत्यादौ \`\`क्यस्य विभाषा''(पाoसूo6-4-50) इति लोपः स्यात्, \`निचाय्य' इत्यादौ \`\`हलो यमाम्''(पाoसूo8-4-64) इति यलोपश्च भ्यादिति बहूपप्लवप्रसङ्गः।

 अत्रोच्यते, आकारो न हकारस्य सवर्मः \`\`ततोऽप्याकारः'' इति अइउण्सुत्रोदाहृतशिक्षारीत्या भिन्नप्रयत्नत्वात्। \`\`सवर्णेणग्रहणमपरिभाष्यमाकृतिग्रहणात्'' इति वार्त्तिकमते तु हकाराकारयोरेकजात्यनाक्रान्तत्वादेव नातिप्रसङ्गः। यद्वा, आकारसहितोऽच् आच् स च हल्च आज्ज्ञलाविति सूत्रे आकारप्रश्लेषो व्याक्येयः। तेनाकारस्याचां च हल्भिः सह सावर्ण्यं निषिध्यते। आकारप्रश्लेषे लिङ्गं तु \`\`कालसमयवेलासु तुमुन्'' (पाoसूo3-3-164) इत्यादिनिर्द्देशाः। अत्र पक्षे आश्च आश्चेति द्वन्द्वेन सवर्णदीर्घण च \`\`नाज्झलौ'' (पाoसूo1-1-10) इति सूत्रे दीर्घात् परः प्लुतोऽपि निर्द्दिष्ट इति व्याख्येयम्। तेन \`यियासो' इत्यादौ \`\`गुरोरनृतः''(पाoसूo8-2-83) इति प्लुतादाकारात्परस्य सनः सस्य षत्वं नेत्यवधेयम्। भाष्यमते तूष्मणार्मीषद्विवृतताभ्युपगमेन सावर्ण्यप्रसक्तिरेव नास्तीति सूत्रप्रत्याख्यानात्सकलमनाविलम्॥

 इति शब्दकौस्तुभे प्रथमस्याध्यायस्य प्रथमे पादे चतुर्थमान्हिकम् ॥ 4 ॥













.



</div>

</div>

</div>

</div>

\]
