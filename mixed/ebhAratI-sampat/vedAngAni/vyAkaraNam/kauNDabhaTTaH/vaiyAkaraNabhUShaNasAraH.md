+++
TITLE = "वैयाकरणभूषणसारः"
AUTHOR = "कौण्डभट्टः"
"PUBLISH YEAR" = "1879"
DOMAIN = "वेदाङ्गानि"
SUB-DOMAIN = "व्याकरणम्"
LANGUAGE = "संस्कृतम्"
EDITOR = "शङ्करशास्त्री"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3597"
url = "https://www.ebharatisampat.in/read_chapter.php?bookid=NDM5MTk5Mzg0ODkyNTQz"
title = "वैयाकरणभूषणसारः"

+++
[[वैयाकरणभूषणसारः	Source: [EB](https://www.ebharatisampat.in/read_chapter.php?bookid=NDM5MTk5Mzg0ODkyNTQz)]]

\[

<div class="page-content">

<div class="row">

<div class="col-lg-12">

<div id="page-content" class="content app scrollbar" finder-content="" finder-scroll-offset="175" finder-wrapper="">





***धात्वाख्यातार्थनिर्णयः***





   ॥ फलव्यापारयोरिति ॥  
 फलं च व्यापारश्चैतयोरर्थयोर्वाचकत्वेन धातुः स्मृतः। फलव्यापारयोर्वाचको धातुः। फलव्यापारौ च धातुवाच्यावित्यर्थः। तिङस्तु आश्रये स्मृताः। प्रत्यासत्त्या फलाश्रये कर्मणि व्यापाराश्रये कर्तरि च वाचकत्वेन तिबादयः स्मृताः। कर्मकर्तारौ तिबादिवाच्यावित्यर्थः। भावार्थकतिङां धात्वर्थानुवादकमात्रत्वान्न तेऽत्र ग्राह्याः। फलं प्रति व्यापारः प्रधानम्। फलनिरूपितविशेष्यतावान् व्यापारः, फलं च तद्विशेषणमित्यर्थः। तिङर्थस्तु, कर्तृकर्मणी प्रत्यासत्त्या फलव्यापारयोर्विशेषणम्। फलव्यापारौ विशेष्यौ कर्तृकर्मणी च तद्विशेषणे इत्यर्थः। इत्यतीव संक्षिप्तः कारिकार्थः।  
 ननुयल्लिङ्गं यद्वचनं या च विभक्तिर्विशेष्यस्य। तल्लिङ्गं तद्वचनं सैव विभक्तिर्विशेषणस्यापि॥ इत्यभियुक्तोक्तेर्विशेष्यविशेषणवाचकपदयोः समानवचनकत्वनियमलाभात्स्मृता इत्यस्य विशेष्यवाचकपदोत्तरवचनविरुद्धवचनान्तस्य धातुरित्यत्रैकवचनान्ते विशेष्येऽन्वयो न स्यादत आहधातुरित्यत्रेत्याद्यन्वय इत्यन्तम्। अनन्वितार्थकविभक्त्यादित्यागेनान्वययोग्यविभक्त्यादिकल्पनं विपरिणामः। स्मृतशब्दोत्तरमेकवचनं प्रयुज्योच्चारणं वचनविपरिणामोऽत्रेत्यर्थः। विशेष्यविशेषणवाचकपदयोः समानवचनकत्वनिममादेव \`शुक्लः पटाः' इत्यादौ विशेष्यविशेषणभावेन नान्वयबोधः। न चलिङ्गसंख्याविभेदेऽपि विशषणविशेष्यता। विभक्तिः पुनरेकैव विशेषणविशेष्ययोः॥ इति न्यायात् \`वेदाः प्रमाणम्' इत्यादाविव प्रकृतेऽपि स्मृता इति धातुरित्यत्र विशेषणं स्यादिति वाच्यम्। यत्र विशेष्यवाचकपदोत्तरविभक्तिबोध्यसंख्याविरुद्धसंख्याया विवक्षाऽऽवश्यकी तत्रैव तन्न्यायप्रवृत्तेः। यथाविशेष्यवाचकपदं \`प्रमाणम्' इति, तत्रत्यविभक्तिबोध्यसंख्याएकत्वं तद्विरुद्धसंख्या वेदा इति बहुत्वसंख्या तद्विवक्षायास्तत्राऽऽवश्यकत्वेन लक्षणसंगतिः। वेदाः प्रमाणमित्यव वेदेषु एकजातीयप्रमाणत्वं बोधयितुमिष्टम्। तच्च वेदगतबहुत्वसंख्याविवक्षां विनाऽनुपपन्नामित्यादि लुमञ्जूषायां सुबर्थविचारे शेषे द्रष्टव्यम्। प्रकृते स्मृता इति बहुत्वसंख्याविवक्षायां कारणाभाव इति भावः।  
 फलव्यापारयोरिति द्विवचननिर्देशेन फले व्यापारे च धातोः पृथक्‌शक्तिरिति सूचितं, न तु फलावच्छिन्नव्यापार एका शक्तिः। तथा सति विशेष्यविशेषणभावे विनिगमनाविरहेण व्यापारावच्छिन्नफले चैका शक्तिरिति शक्तिद्वयकल्पनासाम्येऽपि फलावच्छिन्नव्यापारत्वं व्यापारावच्छिन्नफलत्वं चेति गुरुशक्यतावच्छेदकद्वयकल्पनापत्तेः। किं च फलस्य व्यापारस्य त विशिष्टविषयैकशक्त्योपस्थितत्वात्पदार्थैकदेशत्वेन तण्डुलं पचतीत्यादौ फले तण्डुलस्य, चैत्रेण तण्डुलः पच्यते इत्यादौ व्यापारे चैत्रस्य चान्वयो न स्यात्। पदार्थः पदार्थेनेतिन्यायात्। यत्र विशेषणान्वयश्चिकीर्षितस्तत्रेतराविशेषणत्वेन(इतरनिरूपितावितविशेषणत्वानापन्नत्वेन) ज्ञायमानत्वस्य नियमात्। विशिष्टविषयैकशक्त्याऽर्थोपस्थितेर्विशेष्यविशेषणभावापन्नत्वेनैवानुभवात्। अत एव घटपदात् घटत्वविशिष्टघटविषयैकशक्त्युपस्थितघटत्वे नित्यत्वविशेषणाभिप्रायेण नित्यो घट इति प्रयोगो न भवति। पदार्थैकदेशे घटे नील इति विशेषणान्वयस्तु भवत्येव। घटस्येतराविशेषणत्वेन ज्ञायमानत्वात्। एवं राजपुरुष इति वृत्तावपि राज्ञि ऋद्धस्येति विशेषणान्वयो न भवति। राज्ञः पुरुषविशेषणत्वेन ज्ञायमानत्वात्। सुन्दरो राजपुरुष इति पुरुषे सुन्द इति विशेषणान्वयो भवत्येव। पुरुषस्येतराविशेषणत्वेन ज्ञायमानत्वात्। ऋद्धस्य राज्ञः पुरुष इति वाक्ये तु एकार्थीभावाभावेन विशेषणान्वयकाले राज्ञ इतराविशेषणत्वेन ज्ञायमानत्वाद्राज्ञि ऋद्धस्येति विशेषणान्वयो भवति। वाक्ये पृथक्‌पदार्थोपस्थित्यनन्तरमाकाङ्क्षादिवशाद्विशेष्यविशेषणभावेनान्वयः। वृत्तौ तु विशेषणविशेष्यभावापन्नैव पदार्थोपस्थितिरिति विशेषात्। एतदेव पदार्थः पदार्थेनान्वेति न तु पदार्थैकदेशेनेति न्यायतात्पर्यम्। अन्यथा राज्ञः पुरुष इति वाक्येऽपि राज्ञः पुरुषेऽन्वयो न स्यात्। पुरुषत्वविशिष्टपुरुषविषयैकशक्त्युपस्थितपुरुषस्य पदार्थैकदेशत्वादिति बोध्यम्।  
 तत्र फलांश उत्सर्गतो व्यापारविशेषणम्। जन्यजनकभावः, संसर्गः फलानुकूलो व्यापार इति विशेषणविशेष्यविशेष्यभावेनैतयोरन्वयः। ननु हरिपदादुपस्थितयोसूर्यसिंहयोः परस्परं विशेषणविशेष्य(आधाराधेय)भावेनान्वयबोधाननुभवात्, \`वा स्याद्विकल्पोपमयोरेवार्थेऽपि समुच्चये' इति कोशाद्वाशब्दोपस्थितविकल्पाः द्योरर्ययोः परस्परं विशेष्यविशेषणभावेनान्वयस्यादृष्टत्वाच्च विभिन्नपदोपस्थितयोरेवान्वय इति नियमाङ्गीकारावस्यकत्वेनैकपदोपस्थितयोः फलव्यापारयोस्तथाऽन्वयो न स्यादिति पृथक्‌शक्तिस्वीकारोऽयुक्त इति चेन्न। परमते लडाद्यर्थकृतिवर्तमानत्वाद्योः स्वमतेऽपि तिङर्थाश्रयसंख्ययोञ्च परस्परमन्वयदर्शनेन च तादृशनियमस्य संकोचनीयतया व्युत्पत्तिवैचित्र्या फलव्यापारयोः परस्परान्वयाङ्गीकारे बाधकाभावात्। अथ पृथक्‌शक्तिपक्षे गमनमिति पदात्स्वातन्त्र्येण फलस्य प्रतीत्या गमनं न व्यापार इति प्रतीत्यापत्तिस्तद्वारणायैकशक्तिपक्ष एवाङ्गीकर्तुमुचित इति चेत्तदपि न। प्रथमोपस्थितत्वेनान्तरङ्गत्वात्फलव्यापारयोस्तावत्प्रथमतो विशेषणविशेष्यभावेनान्वयो भवति पश्चात्त्वर्थान्तरेण। ततश्च फलस्य स्वातन्त्र्येणानुपस्थितेर्गमनपदाद्‌व्यापारस्यैव फलविशेषणकस्य विशेष्यतया प्रतीतिर्न विपरीतस्येति गमनं न व्यापार इति प्रतीत्यनापत्तेः।  
 ऋमप्राप्तं फलांशमाचष्टे फलं विक्लित्त्यादीति। विक्लित्तिःशिथिलीभावोऽवयवविभागविशेषस्तत्संयोगो वा। तस्य च विक्लित्तित्पादिविशेषरूपेण वाच्यता न तु फलत्वेन सामान्यरूपेण। तत्तद्विशेषरूपेणैव तद्वोधस्यानुभवसिद्धत्वात् धातुत्वादिकमजानतामपि काव्यज्ञादीनां तथा बोधाच्च। अत एव वाक्यार्थप्रदर्शनावसरेविक्लित्त्यनुकूल उत्पत्त्यनुकूल इत्यादिविशेषरूपेणैव फलबोध उच्यमानः संगच्छते। यद्यपि लोके यदुद्देशेन क्रियाप्रवृत्तिस्त्वत्त्वं फलत्वं तथाऽप्यत्र पारिभाषिकं तद्‌गृह्यते। अन्यथा पाकोद्देश्याया बुभुक्षानुवृत्तेरनिष्पत्तावपाक्षीदिति प्रयोगानापत्तेः। तथा परोपकाराय सतां प्रवृत्तयः। परोपकाराय वहन्ति नद्य इत्यादौ परोपकाररूपफलस्य व्यापारव्यधिकरणस्य सत्त्वात्प्रवृत्त्यादिक्रियाणामकर्मिकाणामपि सकर्मकत्वापत्तेः। किंचिदुद्दिश्यैव लोके क्रियापवृत्तिदर्शनेन सकर्मकाकर्मकव्यवहारस्य दुर्बोधत्वाच्च।  
 विक्लित्त्यादिनिष्ठं पारिभाषिकफलत्वं च\`कर्तृप्रत्ययसमभिव्याहारे तद्धात्वर्थजन्यत्वे सति तद्धात्वर्थनिष्ठविशेष्यतानिरूपितप्रकारताश्रयतवे च सति तद्धात्वर्थत्वम्' इति। तण्डुलं पचतीत्यत्र पच्‌धात्वर्थफ्‌त्कारादिव्यापारजन्यत्वे सति तादृशव्यापारनिष्ठविशेष्यतानिरूपितप्रकारतापन्नत्वं पच्‌वात्वर्थे विक्लित्तौ वर्तत इति कृत्वा लक्षणसमन्वयः। एवंअग्नेर्माणवकं वारयतीत्यादौ संयोगानुकूलव्यापाराभावानुकूलव्यापाररूपे धात्वर्थे संयोगानुकूलव्यापाराभावे लक्षणसमन्वयात्फलत्वमूह्यम्। अत्र \`कर्तृप्रत्ययसमभिव्याहारे' इत्युपलक्षणं न तु विशेषणम्। न कर्तृप्रत्ययसमभिव्याहारे यस्यार्थस्य फलत्वं, कर्मप्रत्ययसमभिव्याहारेऽपि तस्यैवार्थस्य फलत्वं भवतीति बोध्यमिति यावत्। आः कर्मप्रत्ययस्थले पच्यते तण्डुलः पक्वस्तण्डुल इत्यादौ विक्लित्त्यादेर्विशेष्यत्वेऽपि नो अफलत्वापत्तिः। अत्र प्रथमविशेषणदले जन्यत्वे सतीत्येतावन्मात्रोक्तौ विभागजन्यसंयोगादिरूपे पतत्याद्यर्थे विभागस्य कृतीसाध्यत्वेन जन्यत्वात्फलत्वापत्तिः स्यात्तद्वारणाय जन्यत्वे निरूपकतासंबन्धेन धात्वर्थो विशेषणम्। धात्वर्थनिरूपितजन्यत्वे सतीत्यर्थः। निरुक्तविभागस्य च धात्वर्थनिरूपितजन्यत्वाभावान्नातिप्रसङ्गः। नन्वेवमपि विभागस्य उत्तरदेशसंयोगानुकूलव्यापाररूपगम्यादियत्किंचिद्धात्वर्थजन्यत्वात्फलत्वापत्तिस्तदवस्थैवेति चेन्न, धातोस्तदिति विशेषणात्। प्रत्यासत्त्या यद्धात्वर्थत्वं यद्धात्वर्थनिष्ठविशेष्यतानिरूपितप्रकारतापन्नत्वं वा तद्धात्वर्थनिरूपितजन्यत्वे सतीत्यर्थः। तथा च निरुक्तविभागे पतिधात्वर्थसंयोगनिष्ठविशेष्यतानिरूपितप्रकारतापन्नत्वेऽपि पतिधात्वर्थत्वेऽपि च पततिधाथ्वर्थनिरूपितजन्यत्वाभावान्न फलत्वम्। नन्वेवं प्रयागात्काशीं गच्छतीत्यादौ गम्याद्यर्थव्यापारजन्यत्वाद्विभागस्य फलत्वापत्तिरिति चेन्न। तद्धात्वर्थत्वमिति विशेष्योपादानात्। तद्धातुजन्योपस्थितिविषयत्वमित्यर्थः। उत्तरदेशसंयोगानुकूलो व्यापारो गम्याद्यर्थः। तत्र पूर्वदेशविभागमन्तरोत्तरदेशसंयोगस्यात्यन्तासंभवेन नान्तरीयकतया विभागस्योत्तरदेशसंयोगानुकूलव्यापाररूपगमिधात्वर्थजन्यत्वेऽपि गमिधातूपस्थितिविषयत्वाभावान्न फलत्वमिति भावः। नन्वेवमपि पर्णं पततीत्यत्र विभागजन्यसंयोगे पततिधात्वर्थविभागजन्यत्वे सति तद्धात्वर्थत्वात्फलत्वापत्तिरिति चेत्। तद्वारणाय तद्धात्वर्थनिष्ठेत्यादिसत्यन्तं द्वितीयविशेषणम्। ततश्च निरुक्तसंयोगस्य पततिधात्वर्थजन्यत्वेऽपि पततिधात्वर्थत्वेऽपि च पततिधात्वर्थनिष्ठविशेष्यतानिरूपितप्रकारतापन्नत्वाभावान्न फलत्वम्। एवं च पततिधात्वर्थे विभागसंयोगयोर्मिथः फलत्ववारणाय सत्यन्तं विशेषणद्वयम्। तेन वृक्षात्पर्णं भूमौ पततीत्यादौ विभागाश्रयस्य वृक्षादेः, संयोगाश्रयस्य भूम्यादेश्च न कर्मत्वमित्यूह्यम्। इदं च क्वचिदकर्मकधातौ व्यापारमात्रं धात्वर्थ इति मतेन। फलव्यापारयोर्धातुरिति प्रायोवादाभिप्रायेण। तन्मतानङ्गीकारे तु सत्यन्तं द्वितीयविशेषणं न देयमिति वोध्यम्। तेन तद्धात्वर्थजन्यत्वे सति तद्धात्वर्थत्वम्। इत्येव फललक्षणम्। अत्र जन्यत्वं चाऽऽरोपितानारोपितसाधारणं ग्राह्यम्। तेनेश्वरस्तिष्ठति, पत्ये शेते, इत्यादौ नाव्याप्तिः। ईश्वरस्थितेः पत्युद्देश्यकशयनादेश्च वस्तुतो धात्वर्थाजन्यत्वात्स्थितौ शयनादौ च जन्यत्वारोपात्। स्थित्यनुकूलो व्यापारस्तिष्ठतेरर्थः। शीङादेश्च शयनविषयकोऽध्यवसायोऽर्थ इति ज्ञेयम्। आदिशब्दात् \`आस्ते' इत्यस्य ग्रहणम्। गां पयो दोग्वीत्यादौ चान्तःस्थितद्रवद्रव्यनिष्ठविभागानुकूलव्यापारानुकूलव्यापारो दुहरर्थः। तत्र गोपनिष्ठतद्धात्वर्थव्यापारजन्यत्वात्तद्धात्वर्थनिरूपितप्रकारतापन्नत्वात्तद्धात्वर्थत्वाच्च गोनिष्ठव्यापारस्य फलत्वं, विभागस्यापि गोनिष्ठतद्धात्वर्थव्यापारजन्यत्वात्तद्धात्वर्थनिष्ठेत्यादिविशेषणविसेष्योभययुक्तत्वाच्च फलत्वं बोध्यम्। आदिपदादजां ग्रामं नयतीत्यादि। नन्वेवमग्नेर्माणवकं वारयतीत्यादौ संयोगानुकूलव्यापाराभावस्येव संयोगस्यापि माणवकनिष्ठतद्धात्वर्थव्यापारजन्यत्वादित्रितययुक्तत्वात्फलत्वापत्तिरिति चेदस्तु नाम। नहि तावन्मात्रेण कश्चिद्दोषो भवति। उत्तरदेशसंयोगानुकूलव्यापारानुकूलव्यापारे नीधात्वर्थेऽजानिष्ठतद्धात्वर्थव्यापारजन्यत्वादिविशिष्टसंयोगरूपफलाश्रयत्वाद्‌ग्रामस्येवाग्नेरपि कर्मतायां द्वितीयापत्तिरिति तु न वाच्यम्। कर्मसंज्ञायामभावप्रतियोगिव्यापारजन्यफलस्याग्रहणात्। अन्यथा वारणार्थानामिति सूत्रं कर्तुरीप्सिततममित्यस्यापवादः स्यात्। ततश्च माणवकमित्यत्रापि द्वितीयानापत्तेः। तण्डुलं पचतीत्यादौ कर्मसंज्ञायाश्चरितार्थत्वात्। पश्य मृगो धावतीत्यादौ दृशिदात्वर्थनिष्ठविशेष्यातानिरूपितप्रकारतापन्नत्वेऽपि धावनादेर्न फलत्वम्। दृशिधात्वर्थनिरूपितजन्यत्वाभावाद्‌दृशिदात्वर्थत्वाभावाच्च। अन्यता प्रधानानुरोधिकर्मत्वस्य बलवत्त्वान्मृगस्य कर्तृत्वं न स्यात्। एवं माषेष्वश्वं बध्नातीत्यादौ यदा पुष्ट्यर्थे माषभक्षणायैव माषक्षेत्रेऽश्वबन्धनं तदा भक्षणस्य बध्नात्यर्थजन्यत्वाभावाद्‌बध्नात्यर्थत्वाभावच्च न फलत्वमिति भक्षणाश्रयत्वेऽपि माषाणां न कर्मत्वमिति बोध्यम्।  
 एवं फलं निरूप्य व्यापारं निरूपयतिव्यापारस्त्विति। व्यापारलक्षणं चधात्वर्थफलजनकत्वे सति धातुवाच्यत्वम्। पचतीत्यादौ विक्लित्त्यादिधात्वर्थफलजनकत्वाद्धातुवाच्यत्वाच्च फूत्कारादेर्व्यापारत्वमित्यर्थः। धातुवाच्यत्वमित्येतावन्मात्रोक्तौ विक्लित्त्यादेर्व्यापारत्वप्रसङ्गः। अतो धात्वर्थफलजनकत्वे सतीत्यन्तं विशेषणम्। तावन्मात्रोक्तौ काष्ठैस्तण्डुलं पचतीत्यादौ काष्ठतण्डुलनिष्ठप्रज्वलनावयवसंयोगमार्दवार्हत्वस्वस्वावान्तरक्रिययोर्विक्लित्त्यात्मकधात्वर्थफलजनकत्वाद्‌व्यापारत्वापत्तौ तृतीयाद्यनापत्तिः। अतो धातुवाच्यत्वमिति विशेष्यम्। तथा च देवदत्तनिष्ठफूत्कारादिव्यापारस्य धातुवाच्यत्वविवक्षणेन काष्ठादिगतक्रियाणां धातुवाच्यत्वाभावान्न दोषः। काष्ठादिगतक्रियाणां धातुवाच्यत्वविवक्षायां तु भवत्येव तासां व्यापारत्वम्। अत एव स्थाली पचति काष्ठानि पचन्तीत्यादि संगच्छते। धातुवाच्यव्यापाराश्रयस्यैव कर्तृत्वादिति भावः। एवं च फलानुकूलो व्यापारो धात्वर्थो बोध्यः। ननु किं करोतीति प्रश्ने यथा पचतीत्युत्तरं भवत्येवमस्तीत्युत्तराभावादस्त्यादीनां क्रियावाचकत्वं न स्यादिति चेन्न, अयमेव फलानुकूलो व्यापारः क्रियाशब्देन भाष्यादिषु व्यपदिष्ट इत्याशयेनव भूषणसारकृता भावनाभिधा साध्यत्वेनाभिधीयमाना क्रिया' इति व्यापारलक्षणस्योक्तत्वात्। वक्ष्यति च ग्रन्थकारोऽपिव्यापारो भावना सैवोत्पादना सैव च क्रिया, इति व्यापारस्यैव क्रियात्वम्। उत्पत्त्यर्थकभूधातुप्रकृतिकण्यन्तात् \`ण्यासश्रन्थो युच्' इति भावे युवा निष्पन्नो भावनाशब्द उत्पत्त्यनुकूलब्यापारमाचष्टे। अभिधाशब्दस्तु अभिदधातिजनयति फलमिति व्युत्पत्त्या फलजनकव्यापारमाचष्टे। तत्राभिपूर्वाद्दधातेः \`आतश्चोपसर्गे' इति कर्तरि कप्रत्ययः। तथा च भावनाभिधापरपर्याया साध्यत्वेनाभिधीयमानार्थात्मिका क्रिया व्यापार इत्यर्थः। अत्र भावनाभिधेत्युक्तिस्तु व्यापारस्य धात्वर्थत्वेऽपि भावनादिपदवाच्यस्यार्थविशेषस्याऽख्यातार्थत्वमिति भ्रमनिरासार्था। क्रियेत्युक्तिस्तु भवतेर्ण्यन्तस्य शुद्धेन करोतिना तुल्यार्थत्वप्रदर्शनार्थेति बोध्यम्। न चैवं धात्वर्थव्यापारस्य क्रियात्वोक्तौ सामान्यविशेषतया प्रश्नोत्तरभावेन सामानाधिकरण्यात्पच्याद्यर्थव्यापारस्य क्रियात्वसिद्धावषि अस्त्यादीनां क्रियात्वानुपपत्तिः पुर्वोक्ता तदवस्थैवेति वाच्यम्। आसन्नविनाशं कंचिदुद्दिश्य किं करोतीति प्रश्ने अस्तीत्युत्तरस्य सर्वसंमतत्वेनास्त्यादीनामपि क्रियात्वस्य सूपपादत्वात्। क्रियाशब्दप्रवृत्तिनिमित्तस्य \`पदान्तरसमभिव्याहारमन्तरा साध्यत्वेन प्रतीयमानत्वस्य' करोतीत्यादाविवास्त्यादावपि सत्त्वेन क्रियात्वस्यायत्नसिद्धत्वाच्च। अत्र साध्यत्वं मुख्यत्वात्पदान्तरार्थनिरपेक्षं स्वतः सिद्धं ग्राह्यम्। पदान्तरार्थसापेक्षस्य तस्य गौणत्वात्। एवं च पदान्तरसमभिव्याहारं विनापि साध्यत्वरूपेण प्रतीयमानत्वं व्यापारत्वमिति यावत्। घटं करोतीत्यादौ करोतिसमभिव्याहारे धटादीनामपि साध्यत्वेन प्रतीयमानत्वादतिव्याप्तिवारणाय पदान्तरादिविनैवेत्यन्तस्य निवेशः। करोत्याद्यसमभिव्याहारे तु घटादीनां सिद्धत्वेनव प्रतीतेः। करोत्यादिप्रयोग एव घटस्य साध्यत्वं प्रतीयते करोतेस्तु सिद्धत्वेनव प्रतीतेः। करोत्यादिप्रयोग एव घटस्य साध्यत्वं प्रतीयते करोतेस्तु स्वतोऽपीत्यर्थः। अधिश्रयणाद्यधः श्रयणान्तक्रियासमूहस्य पदान्तरप्रयोगमन्तराऽपि साध्यत्वेन प्रतीयमानत्वादुक्तव्यापारत्वमक्षतमिति भावः। उक्तार्थस्य निर्मुलत्वं निरसितुमाहउक्तं चेत्यादि। यावदिति। सकलमित्यर्थः। सकलपदार्थमेव विवृणोतिसिद्धमित्यादिना। तथा च द्वैविध्यमेव सकलपदार्थः। अपाक्षीदित्यादो सिद्धं, पचति पक्ष्यतीत्यादावसिद्धं वा वस्तु साध्यस्वरूपेण तत्प्रकारेणाभिधीयमानं क्रियेत्युच्यत इत्यर्थः। किमियं तादृशेऽ(स्वत एव साध्यत्वेन प्रतीयमाने)र्थे क्रियाशब्दस्य रूढिरिति चेन्नेत्याहआश्रितक्रमेति। आश्रितः क्रमो येन(रूपेण)तदाश्रितक्रसं, तदेव रूपं स्वरूपं यस्याः साऽऽश्रितक्रमरूपा, तस्या भाव आश्रितक्रमरूपत्वं तस्मात् क्रियेत्यभिधीयते। क्रियास्वरूपं हियदवयवाः क्रमेणोत्पद्यन्ते तत्। क्रमेणोत्पद्यमानावयवसमूहस्वरूपेति यावत्। अयं भावःआश्रितक्रमरूपत्वादित्येतत्क्रियाशब्दार्थप्रदर्शनम्। तथा च क्रियत इति क्रिया। तत्र केन क्रियते किं च क्रिपत इत्याकाङ्क्षायांप्रत्त्यासत्त्या अवयवानां क्रमेणोत्पत्त्या तद्‌द्वारा यत्क्रियते साध्यते समूहरूपं वस्तु तत्क्रियेत्युच्यत इत्यर्थः। क्रमिकावयवोत्पत्तिसाध्यसमूहात्मकं वस्त्वेव क्रियास्वरूपमिति यावत्। अनेन क्रियाया आश्रितक्रपरूपत्वं प्रदर्शितम्। क्रमवती क्रियेत्यभियुक्तोक्तविवरणामपि क्रियाया आश्रितक्रमरूपत्वादेव संगच्छते। आश्रितक्रमरूपत्वादेव च क्रियायाः साध्यत्वेन प्रतीतिर्निर्वहतीति वोध्यम्। अधिश्रयणाद्यधःश्रयणान्तानामवयवानां क्रमेणोत्पत्तेः पच्यादिवाच्यव्यापारसमूहस्योक्तरूपं क्रियास्वरूपमक्षतम्। यत्र चाऽऽश्रयतादौ न क्रमिकावयवोत्पत्तिमान् व्यापारस्तत्र क्रमिकावयवोत्पत्तिमत्त्वस्याऽऽरोपः कार्यः। फलेऽपि स्वजनकव्यापारगतक्रमिकावयवकत्वारेपः। अत एव फलमात्रवाच्कस्य क्रियानिबन्धनदातुत्वसिद्धिः। एवं च व्यापारसमुदायः क्रियेति सिध्यति।  
 ननु भवत्वेवं व्यापारसमूहस्य क्रियात्वं तथाऽपि तस्य साध्यत्वप्रकारेण प्रतीतौ किं प्रमाणमिति जिज्ञासायां क्वचित्क्रियान्तराङ्क्षाक्वचित्क्रियान्तरानाकाङ्क्षादर्शनरूपप्रमाणेन साध्यत्वरूपेण प्रतीतिं ब्यवस्थापयितुमाहपचति पाक इत्यादि। पचतीत्यत्र पच्‌वातोः, पाक इत्यत्र घञ्‌प्रत्ययाच्च विक्लित्त्यनुकूलव्यापारस्य धात्वर्थस्य प्रतीतौ समानायामपि पचतिशब्देन क्रियावगतौः पुनः क्रियाया आकाङ्क्षा न भवति अतस्तादृशक्रियागतं क्रियान्तराकाङ्क्षानुत्थापकतावच्छेदकरूपं साध्यत्वमित्याहतथा चेत्यादि क्रियान्तराकाङ्क्षोत्थितिप्रतिबन्धकतावच्छेदकतया सिद्धो यो जातिविशेषस्तद्रूपं साध्यत्वमित्यर्थः। इदमेव च कारकान्वययोग्ग्रतावच्छेदकं पूर्वापरीभूतावयत्वसमानाधिकरणं च भवति। सिद्धजातिविशेष एव वैजात्यशब्देन व्यवह्रियते। तच्च वैजात्यमतिरिक्तं पचत्यादिशब्द एव वेत्यन्यदेतत्। तच्च साध्यत्वं सर्वत्रवै धातुप्रतिपाद्यम्। पाक इत्यादौ घञन्तेऽपि पच्‌धातुना साध्यत्वेनैव क्रियाऽभिधीयते। अत एव ओदनस्य पाक इत्यत्रौदनपदोत्तरं कर्तृकर्मणोरिति कर्मणि षष्ठी सिद्धा। अन्यथा कारकाणां साध्यत्वेन प्रतीयमानक्रियायामेवान्वयनियमात् सा न स्यात्। घञादिना तु सिद्धत्वेन क्रियाऽभिधीयते। पाक इत्युक्ते भवति नष्टो वेत्यादिक्रियान्तराकाङ्क्षोत्थानात्। सिद्धत्वं च क्रियान्तराकाङ्क्षोत्यापकतावच्छेकरूपम्। क्रियाकाङ्क्षोत्थापकतावच्छेदकतया सिद्धो यो जातिविशेषो(वैजात्यं)तद्‌रूपमित्यर्थः। एवं च पच्‌धात्वर्थेऽन्वये शोभनं पाकः घञर्थेऽन्वये शोभनः पाक इति साध्यत्वसिद्धत्वव्यवस्थया व्यवस्थितः प्रयोगः। एतच्च ग्रन्थकारोऽप्यग्रे वक्ष्यतिसाध्यत्वेनं क्रिया तत्र धातुरूपनिबन्धना। सिद्धभावस्तु यस्तस्याः स घञादिनिबन्धनः॥ इति। तत्रेति पाक इत्यादिघञाद्यन्त इत्यर्थः। विशेषस्त्वग्रे वक्ष्यते। न चैवं हिरुगाद्यव्ययानां क्रियाप्रधानत्वव्यवहारस्य तद्धितश्चेति सूत्रे भाष्ये क्रियमाणस्यानुपपत्तिस्तदर्थानां साध्यत्वेनाभानादिति वाच्यम्। तादृशव्यवहारस्य तदर्थानां क्त्वान्तादिवात्क्रियामात्र विशेषणनिबन्धवनत्वात्। यथा धातुसंबन्धाधिकारविहितक्त्वान्ताद्यर्थस्य व्रजतीत्यादिक्रियामात्रविशेषणत्वं तद्वद्धिरुगाद्यव्ययार्थानां क्रियामात्रविशेषणत्वम्। मात्रपदेन नामार्थनिरूपितविशेषणत्वव्यावृत्तिरित्यर्थः। तथा च गौणस्तत्र तथा व्यवहार इति भावः। हिरुगाद्यर्थानां साध्यत्वेन प्रतीयमानक्रियात्वाभावादेव न तत्र कारकान्वयः। साध्यत्वेन प्रतीयमानक्रियायामेव कारकान्वयनियमात्। हिरुगाद्यर्थानां क्रियान्तराक्वाङ्क्षासत्त्वेन प्रतीयमानक्रियात्वाभावात्। नन्वेवं धातुतः क्रियान्तराकाङ्क्षानुत्थापकतावच्छेदकरूपेणापेरिथतौ कृष्णं नमेच्चेत्सुखं यायादित्यत्राऽऽकाङ्क्षाया अभावेन नमनसुखप्राप्तिरूपक्रिययोर्हेतुहेतुमद्भावेनान्वयो न स्यादिति चेन्न। चेच्छव्दसमभिव्याहारसाचिव्योनाऽऽकाङ्क्षोत्थापनात्। परे तुवस्तुतः साध्यत्वं निष्पाद्यत्वमेव। तेनैव रूपेण बोधस्यानुभवसिद्धत्वात्। स्पष्टं चेदं \`सुट्‌कात्पूर्वः' इत्यत्र भाष्ये। तत्र हिधातूपसर्गयोः कार्यमन्तरङ्गमित्याद्युक्त्वा\`नैतत्सारं पूर्वं हि धातुः साधनेन युज्यते पश्चादुपसर्गेण, साधनं हि क्रियां निर्वतयति, तामुपसर्गो विशिनष्ठि' इत्युक्तम्। साधनंतद्बोधकः प्रत्ययः, क्रियां निर्वर्तयतिसाध्यत्ववैशिष्ट्येन वोधयति, अतस्तत्प्रयुक्तं कार्यं पूर्वमिति वृद्धास्तदर्थमाहुः। एतद्भाष्यप्रामाण्येन साध्यत्वेन भानमङ्गीकृतम्। तथा च पच्याद्यर्थे साध्यत्वेन ज्ञाते तत्र साधनाकाङ्क्षाया अवस्यंभावित्वात्' साधनाकाङ्क्षोत्थापकतावच्छेदकरूपवत्त्वमेव साध्यत्वम्। अत एव ओदनं भुक्त्वा व्रजतीत्यादौ भुजिक्रियायामोदनमित्यादिकारकाणामन्वयो भवति। अन्यथा धातुसंबन्धे विहितक्त्वाप्रत्ययसमभिव्याहारेण भुजिक्रियाया ब्रजत्यादिक्रियाकाङ्क्षासत्त्वात् क्रियान्तराकाङ्क्षानुत्थापकतावच्छेदकरूपसाध्यत्वेनाभानात्तत्रौदनमित्यादिकारकान्वयो न स्यात्। भुजिक्रियाया धात्वर्थत्वं च न स्यात्। साध्यत्वेन प्रतीयमानक्रियायामेव कारकान्वयनियमात्। तादृशोति। साध्यत्वेन प्रतीयमान क्रियाया इत्यर्थः।तादृशक्रियाया एव धात्वर्थत्वाच्च। एवं कृष्णं नमेच्चेदि यादौ चेत्पदेनापि उत्थापिताकाङ्क्षादर्शनात् पूर्वोक्तसाध्यत्वेनाभानादव्याष्त्यादिर्दोष एवेत्याहुः। निरुक्तसाध्यत्वमेवासत्त्वभूतत्वमित्याहतद्रूपवत्त्वमिति। धातुपस्थितक्रियामात्रवृत्तिवैजात्ये सिद्धे सति लाघवात्तस्यैवासत्त्वरूपत्वमङ्गीकर्तुमुचितं न त्वतिरिक्तस्य लिङ्गसंख्याद्यनन्वयित्वादेरित्याशयः। किं तु तत्पूर्वोक्तं वैजात्यं लिङ्गाद्यनन्वयित्वसमानाधिकरणमेव।  
 एतदेवेति। पूर्वोक्तसाध्यत्वाभिन्नमसत्त्वभूतत्वमनुसंधायैवेत्यर्थः। असत्त्वभूतोभावश्चेति। चकारोऽवधारणार्थः। भाव एवेत्यर्थः। एवकारेण सत्त्वभूतस्य भावस्य व्यावृत्तिः। तिङ्‌पदैस्तिङन्तपदैः। अभिधीयत इत्यस्य प्राधान्येनेत्यादिः। तथा चासत्त्वभूतो भाव एव तिङन्तपदैः पचतीत्यादिभिः प्राधान्येनाभिधीयत इत्यर्थः। तेन कृदन्तपदैर्विशेषणत्वेनासत्त्वभूतभावप्रतिपादनेऽपि न काचिद्धानिः। अयं चेति। साध्यत्वेन प्रतीयमानक्रियारूपश्चेत्यर्थः। फूत्कारत्वाधःसंतापनत्वादितत्तद्रूपेण पच्यादिशक्य इत्यर्थः। तत्र हेतुमाहपचतीत्याद्यनुभवसिद्धत्वादित्यन्तेन। अत एव पचतीत्यादितः फूत्कारत्वादितत्तद्विशेषरूपेण शाब्दबोधे जातेऽयं फूत्कारादिमान्नवेति संशयो न जायते। सामान्यरूपेण बोधे तु एकतरकोटिनिश्चयाभावेन संदेहापत्तिर्दुर्वारेत्यर्थः। ननु यद्येवमनुभवबलात्पचतीत्यादितः फूत्कारत्वादित्तत्तद्विशेषरूपेण बोधोऽङ्गीक्रियते चेच्छक्यतावच्छेदकानां फूत्कारत्वादीनां नानात्वादेकशक्तेर्वक्तुमशक्यत्वात्पच्यादेर्नानार्थत्वापत्तिः स्यात्। नानाधर्मावच्छिन्नशक्तिनिरूपकतावच्छेदकैकधर्मवत्त्वं हि नानार्थत्वम्। यथा\`हरिर्विष्णावहाविन्द्रे भेके सिंहे हये रवौ' इति कोशाद्धरिशब्दस्य सिंहाश्वसूर्येषु सिंहत्वाश्वत्वसूर्यत्वरूपेण शक्तिर्वाच्यताख्या। सा च सिंहत्वादिनानाधर्मावच्छिन्ना(ना.ध. समानाधिकरणा), तादृशशक्तेर्निरूपको हरिशब्दः, तन्निष्ठनिरूपकतावच्छेदको धर्मःहरीतिवर्णानुपूर्वी, सा चैकैवेति तादृशैकधर्मवत्त्वं हरिशब्दे वर्तत इति कृत्वा हरिशब्दो नानार्थक इति लक्षणसमन्वयः। तच्च पच्यादीनामक्षतमिति भावः। नानार्थत्वापत्तिं परिहर्तुमाहतदादिन्यायेनेति। तदिदमादिशब्देभ्यो घटपटादयोऽनेकार्था घटत्वादितत्तद्विशेषधर्मपुरस्कारेण यद्यपि प्रतीयन्ते तथापि न ते हर्यादिशब्दवदनेकार्था इत्युच्यन्ते। यतो घटत्वादिनानाधर्मावच्छिन्नानुगतबुद्धिविषयत्वरूपैकधर्मपुरस्कारेण तेभ्यो नानाधर्मशलिनोऽर्थाः प्रतीयन्ते। अनुगतैकधर्मपुरस्कारेण नानाधर्मशाल्यर्थप्रत्यायकस्य च नैव नानार्थकत्वम्। द्रव्यत्वेन घटपटाद्यर्थप्रतिपादकद्रव्यशब्दवत्। अननुगतनानाधर्मावच्छिन्नशक्तिनिरूपकतावच्छेदकैकधर्मवत्त्वस्यैव नानार्थत्वात्। नन्वेवं येन रूपेण बोधस्तस्यैव शक्यतावच्छेदकत्वौचित्याच्छक्यतावच्छेदकस्य च तत्पदशक्तिग्रहविषयत्वेन घटपदाद्‌घटत्वस्येव बुद्धिविषयत्वस्य तदादिपदजन्यशाब्दबोधे भानापत्त्या घटत्वादितत्तद्विशेषरूपेणेष्यमाणो बोधस्तदादिभ्यो न स्यादिति चेन्न। बुद्धिविषयत्वस्योपलक्षणत्वादुपलक्षणस्य च तत्पदशक्तिग्रहाविषयत्वेन शाब्दबोधे भानाभावे नादोषात्। उपलक्षणत्वं चतत्पदजन्यबोधविषयत्वेन तत्पदशक्तिग्रहाविषयत्वम्। तदुक्तं वैयाकरणभूषणकारैः\`बुद्धिविषयत्वरूपेणोपस्थितघटत्वादिशालिषु बुद्धिविषयतावच्छेदकवति शक्तं तदादिपदमित्येव तदादेः शक्तिग्रहः। बुद्धिविषयत्वमुपस्थितावनुगमकमात्रं न तु तदंशे शक्तिः' इति। सोऽयं तदादिन्यायः। तद्वत्प्रकृतेऽपि शक्यतावच्छेदकानां फूत्कारत्वादीनामनुगमकस्यशक्य तावच्छेदकावच्छेदकस्य बुद्धिविशेषादेःफूत्कारादिविषयकबुद्धेः सत्त्वेन, बुद्धिविषयत्वरूपेणोपलक्षणीभूतेन बुद्धिविशेषेण फूत्कारादिविषयकबुद्धेः सत्त्वेन, बुद्धिविषयत्वरूपेणोपलक्षणीभूतेन बुद्धिविशेषेण फूत्कारत्वादीनानुगमय्य तदवच्छिन्ने पच्यादीनां शक्तेः स्वीकरणसंभवान्न नानार्थत्वपत्तिः। शक्यतावच्छेदकनानात्वेऽपि शक्यतावच्छेदकवच्छेदकस्यैकस्यैव संभवादिति भावः। बुद्धेः शक्यतावच्छेदकत्वं विषयतासंबन्धेन। आदिना बुद्धिविशेषविषयत्वस्य परिग्रहः। अत्र केचित्नानार्थत्वपरिहाराय फूत्कारादिसकलैतत्साधारणं क्रियात्वं नाम धातुवाच्यत्वसमानाधिकरणं जातिविशेषं परिकल्पयन्ति। स च जातिविशेषो जलपदशक्यतावच्छेदकतया जलत्वसिद्धिवत् क्रियापदशक्यतावच्छेदकतया सिध्यति। तथा च क्रियात्वेन रूपेण फूत्कारादीनां प्रतीतेः पच्यादीनां नैव नानार्थत्वमित्याहुः। तन्न। येन रूपेण बोधस्तस्यैव शक्यतावच्छेदकत्वनियमात्तत्तद्विशेषरूपेण बोधानापत्तेः। न च पच्यादिसमभिव्याहारबलाद्विशेषरूपेण बोधः स्यादिति वाच्यम्। सामान्यरूपेण विशेषरूपेण चेत्युभयरूपेण बोधकल्पनया गौरवापत्तेः। किंच कल्प्यमानधर्मपुरस्कारेण शाब्दबोधो नेष्टः। अन्यथा सैन्धवादिपदशक्यतावच्छेदकतयाऽश्वलवणादिवृत्त्येकधर्मकल्पनापत्त्या तत्रापि नानार्थत्वोच्छेदापत्तिः। अश्वत्वादिनैव प्रतीतेरनुभवसिद्धत्वान्न तत्र धर्मान्तरकल्पना युज्यत इति चेत्। समैवात्रापि फूत्कारत्वादिनैव प्रतीतिरनुभवसिद्धेति हर्यादिशब्दवत्पच्यादीनां नानार्थत्वमिष्टमेव। तदादिशब्दानां तु बुद्धिविषयत्वात्प्रकसामान्यरूपेणैव बोधकत्वस्य \`शेषे' इत्यादिसूत्रस्थभाष्यादितो लाभादिति परे वदन्ति। आख्याते क्रियैकत्वेति। अयं भावःक्रमेणोत्पद्यमानावयवधटितो व्यापारसमूहः क्रियेत्युक्तम्। तत्रावयवव्यापाराणामनेकत्वात्क्षणनश्वराणां क्रमवतां तेषां युगपत्संनिधानासंभवेन समूहाभावात् समूहगतैकत्वाभिप्रायेणैका क्रियेति वक्तुमशक्यत्वाच्चां \`आख्यातेनैका क्रिया प्रत्याय्यते' इति व्यवस्थाया अनुपपत्तौ प्राप्तायां त व्यवस्थामुपपादयतिव्यवस्थाऽपीत्यादिना। व्यवस्थाऽपि एका क्रियेति नियमोऽपि अपिर्नानार्थत्वानापत्तिसमुच्चायकः। अवच्छेदकेति। अधिश्रयणाद्यधःश्रयणान्ता व्यापाराः शक्याः। तन्निष्ठशक्यतावच्छेदका धर्मा अधिश्रयणत्वादयः। तेषामप्यवच्छेदको यो बुद्धिविशेषस्तदेकत्वं गृहीत्वेत्यर्थः। येन रूपेण शक्यता स धर्मः शक्यतावच्छेदकः। अधिश्रयणत्वादीनां शक्यतावच्छेकानां बुद्धिविषयत्वरूपेण शक्यता संपन्नेति विषयतासंबन्धेन शक्यतावच्छेदकतावच्छेदको धर्मो बुद्धिः। सा च बुद्धिः समूहालम्बनरूपा एकैवेति तादृशबुद्धिगतमेकत्वमधिश्रयणादिव्यापारेष्वारोप्य क्रियैकैवेति व्यवस्थेति भावः। अथवा तादृशबुद्धिस्थसमूहगतमेकत्वं गृहीत्वैवेत्यर्थः। स्वोक्तार्थे वाक्यपदीयं प्रमाणयतिउक्तं चेत्यादिना। गुणभूतैरिति। क्रमेण जन्म येषां तेषां बुद्धिस्थानामधिश्रयणादीनां व्यापाराणां समूहं प्रति गुणभूतैस्तत्तद्रूपेण फूत्कारत्वादिना भासमानैरवयवैर्युक्तः संकलनात्मिकया(समूहालम्बनात्मिकया)एकत्वविषयकबुद्ध्या प्रकल्पितो योऽभेदस्तद्रूपो यः समूहः स क्रियेति व्यवह्रियत इत्यर्थः। अत्र गुणभूतैरित्यस्याङ्गभूतैरित्यर्थे पौनरुक्त्यापत्तिरतो गुणशब्दो धर्मपरः, भूतशब्दो \`ये प्राप्त्यर्थास्ते ज्ञानार्थाः, इति न्यायेन भू प्राप्तावित्युक्तेर्ज्ञानपरो वर्तमानक्तप्रत्ययान्त इति तत्तद्रूपेण भासमानैरित्यर्थकः। प्रत्यासत्त्या समूहं प्रतीत्युक्तम्। क्षणनश्वराणां वस्तुभूतसमूहासंभवाद्‌बुद्ध्येत्युक्तम्। एवं च समूहव्यवहारो बुद्धिकृतो विकल्प एव न वास्तव इति भावः। शब्दज्ञानानुपाती वस्तुशून्यो विकल्प इति पतञ्जल्युक्तः। शब्दज्ञानामात्रेण बुद्धावनुपतनशीलः बाह्यार्थरहितः विशेषेण कल्प्यत इति विकल्पः बुद्धिपरिकल्पित इति तदर्थः। अवावयवाश्रयं पौर्वापर्यं समुदायाश्रयमेकत्वं चेति स्पष्टमेव लभ्यते। बुद्धिस्थत्वादिरूपशक्यतावच्छेदकानुगमकबोधकमिदं वचनमिति भावः। ननु यदि व्यापारस्य समुदायात्मकत्वं तर्हि अधिश्रयणाद्येकैकाशयेन स्ताली पचतीति प्रयोगो न स्यादिति चेन्न। एकैकावयवेऽपि समूहत्वरूपस्याऽरोपात्तदुपपत्तिः। आरोपे च तादृशप्रतीतिरेव प्रमाणम्। अत एवोक्तं हरिणाएकदेशे समूहे वा व्यापाराणां पचादयः। स्वभावतः प्रवर्तन्ते तुल्यरूपं समाश्रिताः। इति। तुल्यरूपमित्यस्य तुल्येनाभिन्नेन स्वभावेन युक्ता एते धातवोऽभिन्ना इत्यर्थः। एतेन पचतीति बुद्धेः सर्वत्रानुवर्तमानत्वात्प्रत्यवयवमपरिसमाप्तस्य समूहस्य एकैकावयवेऽपि आरोपः स्वष्ट एवोक्तो भवति। वस्तुतस्तु अधिश्रयणादिरपि नैकक्षणात्मकस्तस्यापि हस्तप्रसारणपात्रादानचुल्लीसंयोजनादयोऽवयवाः सन्त्येवेति सोऽपि समूहरूप एवेति बोध्यम्। अध्यासगृहीतयैव क्रियया आख्यातस्य शक्तिरूपसंबन्धग्रहो बोध्यः। अत एव फूत्कारस्यातीतत्वमात्रेण व्यापारान्तरवर्तमानदशायामपाक्षीदिति न भवति भूतत्वादेः समुदायेन संबन्धादिति ज्ञेयम्। ननु तत्तद्रुपेण वाच्यत्वेन विक्लित्त्यनुकूलः फूत्कारादिरित्येव शाब्दबोधः स्यान्नतु विक्लित्त्यनुकूलो व्यापार इति सामान्यरूपेणेति चेन्न। धातूनामनेकार्थत्वात्कदाचित्सामान्यरूपेण क्रियात्वेन बोधाङ्गीकारात्। तत्र यदा यो वक्तृबुद्धिस्थः स तदा वाच्यः। तदैव तदाश्रयः कर्ता। धातुनोक्तक्रिये नित्यं कारके कर्तृतेष्यते, इति हर्युक्तेः। अत एव काष्ठं पचति स्थाली पचतीति संगच्छते। एतेन काष्ठेन पचतीत्यपि नानुपपन्नम्। तदा तद्‌व्यापारस्य धात्वर्थत्वेनाविवक्षणात्। एवं च काष्ठाक्रियाया वाच्यत्वे तृतीया न स्यात्। अवाच्यते प्रथमा न स्यादित्याद्यपास्तम्। अत्र शक्तनावच्छेदकं पचित्वादिकं तत्तदानुपूर्वीविशेषरूपं, नतु धातुत्वम्। गच्छत्यादावपि तस्य(धातुत्वस्य) सत्त्वेनातिप्रसक्तत्वात्। अतिप्रसक्तस्य च शक्ततानवच्छेदकत्वात्। अन्यूनानतिरिक्तवृत्तिधर्मस्यैवावच्छेदकत्वादिति भावः।  
 एवं संक्षेपतो धात्वर्थं निरूप्य वक्तुमारभतेआश्रये त्वितीति। फलव्यापारयोर्मध्ये व्यापारस्योत्सर्गतः प्राधान्येऽपि लः कर्मणि चेति सूत्रे, फलव्यापारयोर्दातुरिति मूले च फलाश्रयस्य कर्मणः। प्राङ्निर्देशात्तदनुरोधेनाऽऽहफलाश्रये, फलाश्रयः कर्मेत्यादि। कृत्रिमाकृत्रिमन्यायेन फलायव्यापाराश्रययोरेव कर्मकर्तुपदाभ्यां ग्रहणस्योचितत्वं नतु लौकिकयोः स्पन्दकृतिमतोरित्यर्थः। स्वतन्त्रः कर्तोति सूत्रेण धातूपात्तप्रधानीभूतव्यापाराश्रयस्यैव स्वतन्त्रस्य कर्तृसंज्ञाविधानात्। कृतिमत एव कर्तृसंज्ञाविधाने घटो भवति काष्ठानि पचन्तीत्यादौ घटादेः सा न स्यादिति भावः। तत्र फलव्यापारयोर्धातुलम्यत्वान्न तदंशे आख्यातस्य शक्तिः, किंत्वाश्रयमात्र इत्याहतत्रेत्यादिना। अन्यलम्यत्वादिति। अनन्यलभ्यस्यैव शब्दार्थत्वादिति न्यायात्। फलव्यापारयोर्धातुनैव लाभे सति पुनस्तत्राऽख्यातस्य शक्तिकल्पनं गौरवापादकमिति भावःननु आश्रये शक्तिस्वीकारे आश्रयेत्वं शक्यतावच्छेदकं वाच्यम्। आश्रयत्वं चाऽऽधारत्वम्। तच्च निरूपकादिभेदाद्भिन्नम्। तथाचाऽऽश्रयत्वस्य नानात्वाच्छ। क्तिनानात्वापत्तिः स्यादत आहतत्तदिति। कर्तृत्वाद्यखण्डशक्तिस्वरूपमित्यर्थः। यद्यपि कर्तृत्वादिशक्तेरपि निरूपकभेदान्नानात्वमवश्यमङ्गीकार्यं भवति। अन्यथा \`अद्य भुक्त्वाऽयं व्द्यहे व्द्यहाद्वा भोक्ता' इत्यत्र \`इत्यत्र \`सप्तमीपञ्चम्यौ कारकमध्ये' इति सूत्रस्थाकारकशब्दस्य शक्तिपरत्वेऽपि कर्तृत्वशक्तेरेकत्वेन कर्तृत्वशक्तिद्वयमध्यस्थकालवाचकाद्‌द्‌व्यहशब्दात् सप्तमीपञ्चम्योरनुपपत्तिः स्यात्। अद्यतनभुजिक्रियाव्द्यहोत्तरीदनीयभुजिक्रियाभ्यां कर्तृत्वशक्तेर्भेदे तु न काचिदनुपपत्तिस्तथाऽपि आश्रयतात्वेनानुगतस्य तस्य(आश्रयत्वस्य)शक्यतावच्छेदकत्वे शक्तिनानात्वादिदोषासंभवादिति भावः। ननु फलाश्रयव्यापाराश्रययोराख्यात(तिङ्)वाच्यत्वे किं मानम्?। न च पचतीत्युक्ते आश्रयप्रतीति र्जायमानाऽऽव्यातस्य तत्र शक्तिं कल्पयेत्। यथा घटपदात्कम्बुग्रीवादिमदर्थप्रतीतिर्जायमाना घटपदस्य कम्बुग्रीवादिमति शक्तिं कल्पयति, यद्यस्मात्प्रतीयते तत्तस्य वाच्यमिति न्यायादिति वाच्यम्। अन्यथाऽनुपपद्यमानाया एव प्रतीतेर्मानत्वात्। अन्यथा गङ्गादिपदस्य तीरादावपि शक्तिकल्पनापत्तेः। तत्र लक्षणयैव निर्वाह इति चेत्‌प्रकृतेऽपि अन्यथा निर्वाहसंभवादित्याशयवान् पृच्छतिनन्वनयोरित्यादिना। मीमांसकमतेनेयमाशङ्का। ते हि फलं धात्वर्थ आख्यातार्थो भावना(फलानुकूलव्यापारः)इति वदन्ति। पचतीत्याद्युक्ते जायमानामाश्रयप्रतीतिमन्यथा योजयितुमाहप्रतीतेरिति। फलाश्रयव्यापाराश्रयप्रतीतोरित्यर्थः। अस्याः संभवादित्यत्रान्वयः। संभवं प्रदर्शयतिलक्षणयेति। गङ्गापदाल्लक्षणया गङ्गातीरस्येव भावनावाचकादाख्यातात्तदाश्रयस्य ग्रहणमिति भावः। नन्वाख्यातस्याऽऽश्रये लक्षणायां भावनाप्रतीतिर्न स्यात्। तत्प्रतीत्यर्थमाख्यातस्यभावनायां शक्तिकल्पने आश्रये लक्षणाया असंभवो युगपद्‌वृत्तिद्वयविरोधात् भावनाश्रयत्वेन भावनाश्रये लक्षणायामपि भावनायाः प्राधान्येन प्रतीतिर्नस्यात्। विशिष्टे लक्षणायां गौरवप्रसङ्गाच्चेत्यरुचेराहआक्षेपादिति। आक्षेपो नामार्थापत्तिर्मीमांसकमते। तार्किकमते त्वनुमानम्। अर्थापत्तिर्यथायेन विना यदनुपपन्नं तेन तत्कल्प्यते। पीनो देवदत्तो दिवा न भुङ्क्ते, इत्यत्र भोजनं विनाऽनुपपन्नेन योगाभ्यासाद्यजन्यपुष्टत्वेन भोजनं कल्प्यते तच्च दिव। न भुङ्क्ते इति निषेधात् रात्रिभोजनमादाय पर्यवस्यति तद्वत्प्रकृते भावनाया(व्यापारस्य)कर्तारं विनाऽनुपपत्त्या कूर्तृरूपं स्वाश्रयं सा कल्पयति इति भावः। तार्किकमते तु भावनं पक्षीकृत्य सकर्तृकत्वं साध्यते कार्यत्वात्, पटवदित्यनुमि। तिजनकं व्याप्तिज्ञानादिकमाक्षेप इत्यर्थः। एवं फलस्यापि स्वाश्रयं विनाऽनुपपत्त्या तेनस आक्षिप्येत। आक्षेपलभ्यस्यापि शाब्दबोधविषयत्वाभ्युपगमादाख्यांतजन्यशाब्दबोधे भावनायाः प्रतीतिर्न विरुद्धेति भावः। ननु पृत्त्या पदजन्यपदार्थोपस्थितेः शाब्दबोधहेतुत्वेनाऽऽक्षेपलभ्यस्य शाब्दबोधविषयत्वं वक्तुमनुचितम्। किं चाऽऽक्षिप्ते कर्त्रादावाख्यातार्थसंख्यान्वयानुपपत्तिः। कर्त्रादेर्वृत्त्याऽनुपस्थितत्वात्। शाब्दी ह्याकाङ्क्षा शब्देनैव पूर्यत इति न्यायात्। शाब्दबोधविषयसिद्धिसंपादनेन निवार्यत इति तदर्थादित्यरुचेराहप्रथमान्तपदाद्वेति स्वसमभिव्याहृतदेवदत्तादिप्रथमान्तपदादेव आश्रयप्रतीतेः संभवान्न प्रतीतिराख्यातस्याऽऽश्रये शक्तिकल्पनायां प्रमाणमिति तात्पर्यम्। अत आहअत्रोच्यत इत्यादिना। फलाश्रये व्यापाराश्रये च तिङां शक्तिरित्यर्थे पाणिनिसूत्रं प्रमाणयतिलः कर्मणिoइति। नन्विदं सूत्रं तिङां कर्मणि शक्तिं ग्राहयेन्न कर्तरि, तत्र कर्तृपदाश्रवणादित्याशङ्क्याऽऽहअत्र हीत्यादि। चकारेण \`कर्तरि कृत्' इति पूर्वसूत्रस्थं कर्तरीति सप्तम्यन्तं पदं प्रकृतसूत्रेऽनुकृष्यत इत्यर्थः। भवतु कर्तरीत्यस्यानुकर्षस्तथाऽपीदं सूत्रं लकाराणामेव कर्त्राद्यर्थे शक्तिं बोधयेदत आहबोधकतारूपामित्यादि। बोधजनकतारूपामित्यर्थः। तिबादिशक्तिम्। तिबादिनिष्ठां शक्तिमित्यर्थः। अयं भावःप्रयोगदशायां तिबादीनामेव श्रवणात्तत एव चार्थबोधस्य जायमानत्वार्त्तिबादिनिष्ठामर्थबोधकतारूपां शक्तिं लाघवेन प्रक्रियानिर्वाहाय निबादिस्थानित्वेन कल्पिते लकारे आरोप्य कर्मणि कर्तरि चानेन सूत्रेण लकारा विधीयन्त इति तात्पर्यम्। तथा चाऽऽख्यातपदवाच्यस्य तिङ आश्रये शक्तिरिति कण्ठरवेणोक्तं पाणिनिनाऽऽचार्येणेति भावः। ननु तिबादिभ्य एवार्थबोधस्य सिद्धत्वाल्लकारस्य क्वापि प्रयोगेष्वश्रवणाल्लस्येत्यनुक्त्वा तिप्तसित्यादिसूत्रेण स्वातन्त्र्येणैव तिबादयो विधीयन्ताम्। वर्तमाने तिङ्, तिङः शतृशानचावप्रथमासमानाधिकरणे, इत्येवं रोत्या लट्‌पदस्थाने तिङ्‌पदघटितन्यासान्विधाय तिबाद्यनुवादेन वर्तमानादिकालाश्च विधीयन्तामिति चेन्न। टितो लकारस्य स्थाने विहितानामात्मनेपदानां टेः स्थाने एत्वविधायकस्य टित आत्मनेपदानां टेरे, इत्यादेरसांगत्यापत्तेः। टितो लकारस्यैवाभावात्ननु वर्तमाने तिङ्ट्, अनद्यतने तिङ्ट्, इत्यादिन्यासान् कृत्वा तत्तत्कालार्थकति बादेस्तत्तदनुबन्ध आसज्यताम्। तथा च टित आत्मनेपदानामित्यादेर्नासांगत्यमिति चेत् तथापि लिटस्तझयोरेशिरेच्, लुटः प्रथमस्य डारौरसः, इत्यादरसंगतिः स्यात्। तत्र तत्र न्यासान्तररचने गौरवापत्तेरित्यास्तां तावत्। आदेशनिष्ठाया बोधकताशक्तेः कल्पिते स्थानिन्यारोपे दृष्टान्तमाहरामान् रामैः, इत्यादौ नकारविसर्गादित एव तत्तदर्थप्रतीत्या तन्निष्ठां बोधकताशक्तिमर्थवत्येव स्थान्यादेशभाव इति नियमात्तत्स्थानिघटिते समुदाये आरोप्य कर्मकरणादौ यथा शस्‌भिसादयो विधीयन्ते तद्वदिति भावः। लः कर्मणीति सूत्रार्थविषये शङ्कतेन चेति। लः कर्मणीति सूत्रे कर्मकर्तृपदे कर्मत्वकर्तृत्वरूपधर्मार्थके। भावप्रधाननिर्देशात्,(भावःप्रकृतिजन्यबोदे प्रकारः, प्रधानं विशेष्यं, यत्रेत्येतादृशनिर्देशाच्छवव्दोच्चारणादित्यर्थः। लक्षणया स्वारासिकविशेषणस्य विशेष्यतया दिशेष्यस्य च विशेषणतया बोधजनकादिति तात्पर्यम्। यथा घटनिष्ठं घटत्वमित्येवं घटत्वविशेष्यकं घटपदमिति)लाघवानुरोधाच्च। धर्मिपरत्वे तु घटत्वविशिष्टघटे घटशब्दस्येव कर्मत्वविशिष्टे कर्मणि कृतिविशिष्टे कर्तरि च शक्तिः कल्प्या। अनन्तानां फलानां कृतीनां च शक्यतावच्छेदकत्वं स्वीकर्तव्यं भवति। तथा चातिगौरवं भवति। कृतेः शक्यत्वे तु कृतित्वस्य जातिरूपतयै कत्वात् शक्यतावच्छेदकैकत्वेन लाघवं भवतीत्यर्थः। कर्तृत्वं कृतिः कर्मत्वं च फलमिति। ननु कर्तृत्वकर्मत्वयोः खतं कृतिफलरूपत्वमिति चेत्उच्यते। यत्नार्थककृञ्‌धातोः कर्तरि तृच्‌प्रत्ययेन निष्पन्नः कर्तृशब्दो यत्नवानित्यर्थं वक्ति। तदुत्तरस्त्वप्रत्ययश्च प्रकृतिजन्यबोधीयविशेषणीभूतयत्नवाचकः। यत्नश्च कृतिरिति कर्तृत्वस्य कृतिरूपत्वं, कर्मशब्दस्य फलाश्रये पारिभाषिकत्वात्तदुत्तरत्वप्रत्ययेन प्रकृत्यर्थप्रकारीभूरफलबोधनात्कर्मत्वस्य फलरूपत्वं च सिद्धमित्यर्थः। फलव्यापारयोश्च धातुनैव प्रतिपादनाल्लकारस्य पुनस्तत्र शक्तिकल्पनमत्यन्तायुक्तमिति नेदं सूत्रमाख्यातस्य कर्तृकर्मणोः शक्तिं बोधयतीति भावः। दर्शनान्तरीयरीत्येति। अन्यद्दर्शनं दर्शनान्तरं, मीमांसादर्शनं तद्रीत्येत्यर्थः। धात्वर्थत्वाभावादिति। विक्लित्त्यादिफलमेव धात्वर्थः, प्यापारः प्रत्ययार्थः इति मीमांसका मन्यन्ते। बहूनां धातूनां व्यापारे शक्तिकल्पनापेक्षयाऽल्पानां तिबादिप्रत्ययानां तत्र शक्तिकल्पने लाघवात्। पचतीत्यस्य पाकं करोतीति विवरणात् फलं धातोरर्थः। \`ति' इत्याख्यातस्य भावनार्थककृधातुना विवरणाच्च प्रत्ययस्यै(आख्यातस्यै) व व्यापारा(भावना)र्थकत्वं युक्तम्। विव्रियमाणविवरणयोः समानार्थकत्वस्य क्लृप्तत्वादित्यर्थः। तथा च धातुलभ्यत्वाभावाद्‌व्यापारे लकारविधिः संभवेत्। एवं फलस्य धातुलभ्यत्वेऽपि तदाश्रयत्वरूपे कर्मत्वे लकारविधिः स्यादित्युच्यते चेत्। तर्हि कर्त्राद्यर्थे विहितानां ण्वुल्‌तव्यदादीनां कृत्‌प्रत्ययानामपि कर्तृकर्मार्थवाचकत्वं न स्यात्। कर्तरि कृत्, तयोरेवo इत्यादिसूत्रस्थकर्तृकर्मपदयोः, लः कर्मणि चo इतिसूत्रस्थकर्तृकर्मपदवत्कर्तृत्वकर्मत्वपरत्वाङ्गीकारात्। यदि लाघवमात्रपक्षपातेन लः कर्मणीतिसूत्रस्थकर्तृकर्मपदयोः कर्तृत्वकर्मत्वार्थप्रतिपादकत्वं स्वीक्रियते तर्हि कर्तरि कृदित्यादिसूत्रस्थकर्तृकर्मपदयोरपि कर्तृत्वकर्मत्वार्थप्रतिपादकत्वस्वीकार उचितः, लः कर्मणीतिसूत्रस्थकर्तृकर्मपदे कर्तृत्वकर्मत्वरूपधर्मपरे, कर्तरि कृदित्यादिसूत्रस्थकर्तृकर्मपदे तु धर्मविशिष्टधर्मिपरे इत्येवं वैषम्यकरणे बीजायावादिति भावः। तथा च फूत्कारत्वादिकं ण्वुलादीनां शक्यतावच्छेदकं, विक्लित्तित्वादिकं तु तव्यादीनां शक्यतावच्छेदकं स्यान्न त्वाश्रयत्वमिति तात्पर्यम्। तुल्ययोगक्षेममिति। तुल्यो योगक्षेमोऽर्थप्रतिपादकत्वं यस्येत्यर्थः। ननु पाचको देवदत्त इत्येवं देवदत्तोनाभेदान्वयानुभवबलात्कृतां कर्त्रादिवाचकत्वमावश्यकं भावनायास्त्वाक्षेपेण लाभः सेत्स्यति, तद्वत् देवदत्तः पचतीत्यत्राभेदान्वयदर्शनादाख्यातानां कर्तृवाचकत्वमास्तां, भावनाया आक्षेपेण लाभसंभवाद्वाच्यत्वं मा भूदित्याहअपि चेति। मीमांसकानामिति। मते, इति शेषः। नन्वाख्यातानां कर्तृवाचकत्वे ततः कथं भावनाप्रतीतिरित्यत आहभावनाया एवेत्यादि। तथा सतिआक्षेपलभ्यत्वे सति। न स्यादिति। भावनाया आख्यातवाच्यत्वाभावात्प्राधान्यं न स्यादित्यर्थः। वाच्यार्थस्यैव प्राधान्येन भानमिति नियमादिति भावः। अन्यथाऽग्निमानयेत्यादावाक्षिप्तपात्रस्यापि प्राधान्येन भानापत्तेः। उक्तामनिष्टापत्तिं निषेधतिइति चेन्नेति। तिङन्ते आक्षेपलभ्याया अपि भावनाया मुख्यविशेष्यत्वमुपपादयतिघटमानयेत्यादाविति। अन्वयव्यतिरेकाभ्यां लाघवाच्च जातिः पदार्थ इति निर्धारितेऽमूर्तायां जातावानयनादिक्यान्वयासंभवात्तदन्वयोपपत्तये जात्याक्षिप्तायाः स्वाश्रयव्यक्तेर्यथा प्राधान्यमनुभववलात्स्वीक्रियते तथाऽऽख्यातवाच्यकर्त्राक्षिप्तभावनायाः प्राधान्यमनुभवसिद्धमुपपादयितुं शक्यमित्यर्थः। अनेन वाच्यार्थस्यैव प्राधान्यमिति नियमस्य व्यभिचारो दर्शित इति भावः। अनेकमन्यपदार्थे, इत्यनुशासनेन पिङ्गे अक्षिणी यस्या इति विग्रहदर्शनात्‌प्रधानषष्ठ्यर्थ एव बहुव्रीहेः साधुत्वं प्रतिपाद्यते। षष्ठ्यर्थशब्देन च प्रकृत्यर्थोपसर्जनको विभक्त्यर्थः संबन्ध एव प्रतीयते। उक्तं चारुणाधिकरणेबहुव्रीहिः समासोऽयं मतुबर्थे विधीयते। अस्यात्रेति च संबन्धे मत्वर्थीयः प्रवर्तते॥ इति। तथा च प्रधानषष्ठ्यर्थे मतुपो विधानेऽपि गोमन्तमानयेत्यादौ पुरुषानयनदर्शनेन संबन्धाक्षिप्तधर्मिणि एव प्राधान्यानुभवबलाद्वाच्यार्थस्यैव प्राधान्यमिति नियमस्य व्यभिचारः स्पष्ट एवेति भावः। पाकं करोतीति। भावनार्थककृधातुना विवरणाद्भावनाया आख्यातवाच्यत्वमिति चेत्। करोतीत्याख्यातेन कर्तुरपि विवरणस्य जायमानत्वेन पचतीत्यत्रत्याऽऽ  
ख्यातस्य भावनायां शक्तिरुत कर्तरीत्यनिश्चयः स्यादित्यर्थः। कर्तुर्विवरणविषये शङ्केतेन चेति। पचतीत्यत्रत्याख्यातस्य भावनार्थककृधातुना यद्विवरणं कृतं तच्छब्दार्थविवरणं, करोतीत्यत्रत्याख्यातेन यत्कर्तुर्विवरणं कृतं तत्तु न शब्दार्थविवरणं किंतु पचतीत्यतः कर्तुर्बोधो जायतामिति तात्पर्यविषयीभूताक्षेपलभ्यकर्तुर्विवरणमिति कृत्वाऽऽख्यातस्य भावनायामेव शक्तिर्निश्चितेति न पूर्वक्तानिश्चयावसर इति भावः। कर्तुर्विवरणमशब्दार्थविवरणमित्यत्र दृष्टान्तमाहपाकमिति। पच् धातोर्विक्लित्तिमात्रवाचकत्वेऽपि पाकमिति कर्मणि द्वितीयाश्रवणात्तद्गतकर्मत्वस्य यथा तात्पर्यतो विवरणं कृतं न शब्दार्थविवरणं तद्वदित्यर्थः। ननुपाकमिति द्वितीययाऽशब्दार्थकर्मत्वविवरणादशब्दार्थस्यापि संसर्गस्य विवरणदर्शनेऽपि तदतिरिक्तस्याशब्दार्थविवरणस्यादृष्टत्वाद्‌दृष्टान्तान्तरमाहइतरेतरेति। धवखदिरावित्यादीतरेतरयोगद्वंद्वघटकपदावाच्यस्य समुच्चयांशस्य विग्रहवाक्यस्थचकारद्वयेन विवरणवदित्यर्थः। तथा चाशब्दार्थविवरणं न तदाख्यातार्थनिर्णायकमित्यर्थः। तादृशार्थविवरणस्याऽऽख्यातार्थनिर्णायकत्वे गुह्यमाणे तु भावनायाः शब्दार्थत्वविरहेऽपि तात्पर्यविषयीभूतत्वेनाऽऽक्षेपलभ्यत्वाद्विवरणोपपत्तौ सत्यां भावनाया अप्याख्यातवाच्यत्वं भवदभीष्टं सिध्येत्किंतु कर्तुरेव वाच्यत्वं भवेदित्यर्थः। कर्तुरेवाऽऽख्यातवाच्यत्वमावश्यकमित्याहकिं चेति। यथा चैत्रः पक्तेत्यादौ चैत्रेणाभेदान्वयबोदस्यानुभवसिद्धत्वात्कृतां कर्त्रादिवाचित्वमावश्यकं तथा देवदत्तः पचतीत्यादौ देवदत्ताभिन्नकर्तृको वर्तमानो विक्लित्त्यनुकूलो व्यापार इतिशाब्दबोधाद् देवदत्तादिनाऽभेदान्वयबोधानुभवादाख्यातानामपि कर्त्रादिवाचित्वमावश्यकमित्यर्थः। तथा च भावनाया आख्यातवाच्यत्वं सुतरां दुर्लभं स्यादिति भावः। ननु यत्र विशेषणविशेष्यवाचकपदयोः समानविभक्तिकत्वं तत्रैवाभेदान्वय इति नियमः। समानविभक्तिकत्वं च विशेषणवाचकपदे विशेष्यवाचकपदोत्तरविभक्तिसजातीयविभक्तिमत्त्वम्। साजात्यं च विभक्तित्वव्याप्य(सुप्त्व्याप्य) प्रथमात्वद्वितीयात्वादिधर्मेण ग्राह्यम्। अत एव \`नीलो घटम्' इति वाक्यान्नाभेदान्वयबोधापत्तिरिति शङ्कतेन चाभेदेत्यादिना तच्चात्र नास्तीत्यन्तेन। तच्चेति। अभेदान्वयबोधनियामकसमानविभक्तिकत्वं चेत्यर्थः। अत्रेति। देवदत्तः पचतीत्यादौ नास्तीत्यर्थः। प्रथमाविभक्तितिङ्विभक्त्योः सुप्त्व्याप्यधर्मेण साजात्याभावात्। तथा चाभेदान्वयबोधनियमकाभावादेवाभेदान्वयबोधासंभवान्नाऽऽख्यातस्य कर्त्रादिवाचकत्वं युक्तमिति भावः। समानविभक्तिकत्वनियमस्य व्यभिचारं दर्शयितुमाहसोमेनेति। अत्र लक्षणां विना सोमस्य यागार्थत्वं योगेनाभेदान्वयश्चानुपपन्नमिति सोमपदस्य मत्वर्थे सोमवपि लक्षणया सोमवता यागेनेष्टं भावयेदिति विशिष्टविधानाद्वाक्यभेदप्रसङ्गोऽपि नेति न्यायप्रकाशादौ मीमांसकैर्निर्धारितम्। तत्र तृतीयातिङ्‌विभक्त्योः सुप्त्वव्याप्यधर्मेण साजात्याभावादभेदान्वयबोधो न स्यात्। मीमांसकैस्तु सोऽङ्गीकृत एवेति समानविभक्तिकत्वानियमस्य व्यभिचारो दुष्परिहर इत्यर्थः।  
 स्तोकं षचतीति। फलस्यापि व्यपदेशिवद्भावेन फलाश्रयत्वात्कर्मत्वम्। अत एव तत्समानाधिकरणे स्तोकमित्यत्र द्वितीया बोध्या। अत्र धात्वर्थव्यापारजन्यफले स्तोकपदार्थस्याभेदेनान्वयः स्पष्ट एव। अत्रापि पूर्ववन्नियमस्य व्यभिचार ऊह्यः।  
 ननु समानविभक्तिकनामार्थयारेभेदान्वय इत्यभियुक्तोक्तेर्नामार्थयोरेवाभेदान्वये समानविभक्तिकत्वं नियामकं नान्यत्रेत्यत आहराजपुरुष इति। राजपदं राजस्वत्ववत्परं लक्षणया। तादृशस्य राजपदार्थस्य पुरुषेणाभेदान्वयः। राजनिरूपितस्वत्ववदभिन्नः पुरुष इति बोधात्। अत्र पूर्वपदे विभक्तोरश्रवणाद्विशेष्याभावप्रयुक्तो विशिष्टाभावः। आद्योदाहरणद्वये तु विभक्त्योः सत्त्वेऽपि विशेषणीभूतसाजात्याभावप्रयुक्तो विशिष्टाभाव इति विशेषः। एवं च समानविभक्तिकत्वनियमस्य नामार्थद्वयविषयकत्वेऽपि व्यभिचारः सुतरां दुर्वार इति भावः तथा च देवदत्तः पचतीत्यादावभेदान्वयबोधस्य निष्प्रत्यूहत्वादभेदान्वयबोधोपपत्तये कर्त्रादौ शक्तिराख्यातस्यावश्यं गले पततीति तात्पर्यम्।  
 ननु भावनैवाऽऽख्यातवाच्याऽस्तु देवदत्तः पचतीत्यादौ जायमाना देवदत्ताख्यातार्थयोः सामानाधिकरण्यप्रतीतिस्त्वन्यथानुपपत्त्याऽख्यातस्य कर्तरिलक्षमयोपपद्येतेत्याशयेन शङ्कतेन चेति। सामानाधिकरण्यं पदयोरेकधर्मिप्रतिपादकत्वम्। तथा च लक्षणयैवाभेदबोधनिर्वाहे कर्तर्याख्यातस्य शक्तिस्वीकारो निरर्थक इति भावः। लक्षणया कर्तुरुक्तत्वात्सामानाधिकरण्यस्य निर्वाह क्रियमाणे। पिङ्गाक्ष्यादियौगिकेति। योगोऽवयवशक्तिः, तत्पुरस्कारेणार्थाभिधाने प्रवृत्तानां शब्दानामित्यर्थः। द्रव्यवाचित्वानापत्तोरिति। लक्षणयैव द्रव्यबोधनिर्वाहाद्‌द्रव्यवाचित्वं न स्यादित्यर्थः। किं तु संबन्धवाचित्वमेव युक्तं स्यादिति भावः। इत्यादितद्धितानामपीति। वैश्वदेवीत्यादिसमुदायघटकतद्धितानामपि द्रव्यवाचित्वं न स्यादिति भावः।  
 योगिकशब्दानां संबन्धवाचित्वमेव विशदयतिअनेकमन्येत्यादि। अनेकमन्यपदार्थेअनेकं प्रथमान्तमन्यस्य पदस्यार्थे वर्तमानं वा समस्यते स बहुव्रीहिरित्यर्थकेनोक्तसूत्रेण पिङ्गे अक्षिणी यस्या इति विग्रहप्रदर्शनाद्धेतोर्यस्या इति पदोपस्थितप्रधानषष्ठ्यर्थ एव बहुव्रीहेः साधुत्वलाभादित्यर्थः। षष्ठ्यन्तेन च प्रकृत्यर्थोपसर्जनकः षष्ठ्यर्थः संबन्ध एव प्रतीयते इति \`यस्याः' इति अन्यपदार्थमन्तर्भाव्य पिङ्गाक्षिशब्दयोर्वृत्तिः। अतः प्रधानसंबन्धार्थ एव बहुव्रीहेः साधुत्वं लभ्यत इति तात्पर्यम्। उक्तं चारुणाधिकरणे वार्तिकेबहुव्रीहिः समासोऽयं मतुबर्थे विधीयते। अस्यात्रेति च संबन्धे मत्वर्थीयः प्रवर्तते॥ इति। देवतार्थकतद्धितस्यापि विश्वे देवा देवता अस्या इति विग्रहे षष्ठ्यर्थसंबन्धस्यैव प्राधान्यदर्शनात्संबन्धस्यैव वृत्तिवाच्यत्वमवसीयते।  
 ननूक्तरीत्या प्रधानषष्ठ्यर्थसंबन्धस्यैव बहुव्रीह्यदिवृत्तिवाच्यत्वमस्तु का हानिरिति चेदाहतथा चेति। अरुणयेत्यादिवाक्ये द्रव्यानुक्तेरिति। आकृत्यधिकरणन्यायेनारुणपदस्याऽऽरुण्यगुण एव शक्तिकल्पनात् पिङ्गाक्ष्यादिपदस्य निरुक्तरीत्या प्रधानषष्ठ्यर्थसंबन्ध एव शक्तिकल्पनाच्च द्रव्यानुक्तेरित्यर्थः। स्ववाक्येति। स्वं क्रयणभावना। तत्प्रतिपादकं यदरुणया पिङ्गाक्ष्येत्यादिवाक्यं तादृशवाक्यगतपिङ्गाक्ष्यैकहान्यन्येति बहुव्रीहिवृत्तिवाच्यद्रव्य एवाऽऽरुण्यस्यान्वय इत्येवं प्रतिपादकस्यारुणाधिकरणस्योच्छेदापात्तिरित्यर्थः।  
 इत्थं ह्यरुणाधिकरणम्ज्योतिष्टोमे श्रूयते\`अरुणया पिङ्गाक्ष्यैकहायन्या सोमं क्रीणाति, इति। अत्रारुणोति प्रकृतिभागः। क्रीधातुश्चाभिधात्री श्रुतिः। क्रीणातीत्यत्रत्याख्यातप्रत्ययो विधात्री श्रुतिः। अरुणयेति तृतीयाप्रत्ययो विभक्तिरूपा विनियोक्त्री श्रुतिः। अरुणाशब्दस्त्वारुण्यगुणमात्रवाचको लाघवात्। न त्वारुण्यगुणविशिष्टं द्रव्यमभिधत्ते। गुणविशिष्टेऽर्थेऽरुणाशब्दस्य शक्तिस्वीकारे गौरवापत्तेः। अनन्यलस्यस्यैव शब्दार्थत्वात्। आश्रयद्रव्यस्याऽऽक्षेपेण लाभसंभवात्। तथा चात्रारुणयेति तृतीया श्रुत्या प्रकृत्यर्थस्याऽऽरुण्यगुणस्य सोमक्रयसाधनत्वं प्रतीयते। तच्चानुपपन्नम्। क्रयो नाम कंचित्पदार्थं दत्त्वा कस्याचित्पदार्थस्य ग्रहणम्। दानं ग्रहणं च वासोहिरण्यादिमूर्तपदार्थस्यैव संभवति। न त्वमूर्तस्य गुणमात्रस्य। तस्याऽऽश्रयीभूताद्‌द्रव्यान्निष्कृष्य दानाद्यसंभवात्। ततस्तृतीयाश्रुतेर्विनियोजकत्वाभावेन प्रकरणस्यात्र विनियोजकत्वं वक्तव्यम्। प्रकरणं च ग्रहचभसाद्यखिलद्रव्येष्वारुण्यगुणं निवेशयति। तत्रैषाऽक्षरयोजनाअरुणयेत्येतत्पृथग्वाक्यम्। तत्र तृतीयाश्रुत्या प्राकरणिकानि साधनद्रव्याणि सर्वाण्यनूद्य प्रातिपदिकेन गुणो विधीयतेयानि ज्योतिष्टोमे साधनद्रव्याणि तानि सर्वाण्यरुणानि कर्तव्यानीत्येवं पूर्वपक्षयित्वा, पिङ्गाक्ष्येकहायनीशब्दयोः पिङ्गे अक्षिणी यस्याः, एकं हायनं यस्या इति चान्यपदार्थे विहितेन बहुव्रीहिसमासेन द्रव्यवाचित्वात्। द्रव्यं चात्र गौरवे। गवा ते क्रीणानीति मन्त्रलिङ्गात्। पिङ्गाक्ष्यैकहायन्येति च पदद्वये तृतीयाश्रुतिर्द्रव्यस्य क्रयणक्रियासाधनत्वं बोधयति। तथाऽरुणयेति तृतीयाश्रुतिरप्यारुण्यगुणस्य क्रयसाधनत्वं बोधयति। तच्च द्रव्यद्वारमन्तरेण न संभवतीत्यर्थापत्त्याद्रव्यावच्छेदकत्वंनाम स्वाश्रयत्वेन द्रव्यग्रहणम्। स्वशब्देन गुणग्रहणम्। तथाच गुणशब्देन तादृशगुणाश्रयीभूतद्रव्यं ग्राह्यम्।द्रव्यावच्छेदकत्वं कल्प्यते। द्रव्यं चात्र स्ववाक्यगतैकहायन्येव संनिहितत्वात्। तथा चाऽऽरुण्यगुणविशिष्टैकहायन्या सोमं क्रीणातीत्यर्थः पर्यवस्यतीति सिद्धान्त उक्तः। सोऽसंगतः स्यात्। पिङ्गाक्ष्यादिपदानामुक्तरीत्या प्रधानषष्ठ्यर्थसंबन्धार्थकत्वेन तेषां द्रव्यवाचित्वाभावात्।  
 अत्रेदं बोध्यम्। यद्यपि यस्येत्याद्यन्यपदार्थे प्रकृत्यर्थोपसर्जिनः षष्ठ्यर्थः संबन्धः प्रधानतया प्रतीयते तथाऽपि चित्रगुर्देवदत्त इति बहुव्रीहिसमासे सामानाधिकरण्यानुरोधाच्छब्दशक्तिस्वभावाच्च षष्ठ्यर्थसंबन्धोपसर्जनः प्रकृत्यर्थः प्रधानमित्येवं विशेष्यविशेषणभावव्यत्यासं वृत्तौ प्रकल्प्य पिङ्गाक्ष्यादिबहुव्रीहेर्द्रव्यवाचित्वं निर्वाह्यम्।  
 मीमांसावार्तिककृतोऽपि  
 सर्वत्र यौगिकैः शब्दैर्द्रव्यमेवाभिधीयते।  
 नहि संबन्धवाच्यत्वं संभवत्यतिगौरवात्॥ इत्याहुः।  
 अयं भावःसंबन्धो हि संबन्धिद्वयनिरूप्यः संबन्धिभ्यां भिन्नश्चेत्यनुभवसिद्धम्। तत्र चित्रगिरित्यादावनुशासनानुरोधेन संबन्धस्य सांसर्गिकविषयतया वाच्यत्वं कल्पनीयम्। तथा चात्र गोरूपस्यैकस्य संबन्धिनः प्रातिपदिकादुक्तत्वे ऽपि संबन्धस्योभयनिरूप्यत्वेन संबन्ध्यन्तरभानं विना भानायोगाद्‌द्वितीयसंबबन्धिनोऽपि वाच्यत्वं कल्पनीयमिति शक्तिद्वियकल्पनापत्त्याऽतिगौरवाद् बहुव्रीहौ संबन्धमात्रवाच्यत्वं न संभवतीत्यर्थः। आवस्यकद्वितीयसंबन्धिनैवाऽक्षेपात्संवन्धबोधोपपत्तावन्यलभ्यत्वेन संबन्धवाच्यत्वासंभवश्च। तदुक्तंसंबन्धिनैव संबन्धः प्रत्येतुं यदि शक्यते। पुनस्तस्याभिधाशक्तिं कः श्रुतेः परिकल्पयेत्॥ इति। एवं च पिङ्गाक्षीवैश्वदेवीत्यादियौगिकपदानामुक्तरीत्याद्रव्यवाचित्वमवश्यमङ्गीकार्यमिति।  
 अत एव चित्रगोसंबन्धीति समासार्थः। यत्संबधिन्यश्चित्रा गाव इति विग्रहार्थः। वृत्तौ विशेष्यविशेषणभावव्यत्यास इत्युक्तत्वाद् वृत्त्यर्थप्रदर्शनार्थेकल्पिते चित्रा गावो यम्येति वाक्येऽपि विशेष्यविशेषणभावव्यत्यासाच्चित्रगोसंबन्धीत्येवार्थः। विशेष्यपविशेषणभावव्यत्यासप्रदर्शनायैव चित्रा गावो यस्य स इति प्रयुज्यते वृद्धैः। तत ए च न वृत्तिविग्रहयोः समानार्थत्वभङ्ग इत्युक्तं लघुमञ्जूषायां नागेशभट्टैरिति ज्ञेयम्।  
 तथाऽऽरुण्यस्यामूर्तस्य साक्षात्क्रयसाधनत्वासंभवेऽपि स्वाश्रयीभूतद्रव्यद्वारा परम्परया तस्य क्रयसाधनत्वसंभवात्। यथाऽरुणेति स्त्रीप्रत्यय आरुण्यगुणाश्रयीभूतगोरूपद्रव्यगतं स्त्रीत्वं द्योतयन् परम्परयाऽडऽरुण्यगुणस्य स्त्रीत्वेन संबन्धं बोधयति तथाऽरुणयेति तृतीयाप्रत्ययोऽप्यारुण्यगुणाश्रीभूतस्य गोरूपद्रव्यस्य क्रयसाधनत्वं द्योतयन् परम्परयाऽऽरुण्यगुणस्य क्रयसाधनत्वं बोधयतीति न किंचिदनुपपन्नमिति।  
 मूलयुक्तेरिति। द्रव्यवाचकत्वसाधिका या मूलयुक्तिःअसाधारणयुक्तिःसामानाधिकरण्यं पिङ्गाक्षी गोः, वैश्वदेवी आमिक्षेत्यत्रानुभवसिद्धं सामानाधिकरण्यं, तस्य आक्षेपादिनोपपत्तेः सत्त्वादित्यर्थः। एवं च योगिकानां पिङ्गाक्ष्यादिपदानां, वैश्वदेव्यादिघटकप्रत्ययस्य च न किंचिद्‌द्रव्यवाचकत्वसाधकं, तत्मतीतेराक्षेपादिनोपपत्तेरिति तेषां द्रव्यवाचित्वं न स्यादित्येवमादि विस्तरेण निरूपितं वैयाकरणभूषणे तत्तत एवावगन्तव्यमिति।  
 ननु लः कर्मणि, इति पाणिनिसूत्रेण लकाराणां कर्त्राद्यर्थे शक्तेरुक्तत्वात् \`आश्रये तु तिङः' इत्यनुपपन्नमत आहबोधकतेति। बोधजनकतारूपा शक्तिरित्यर्थः। तिङ्‌क्ष्वेवेति। तिङ्‌निष्ठैव व्यवहारकाले प्रयोगदशायां तिङामेव सत्त्वेन तेभ्य एव कर्त्राद्यर्थबोधस्यानुभवसिद्धत्वादित्यर्थः।  
 वाक्यार्थज्ञाने पदार्थज्ञानस्य कारणत्वादादौ पदार्थनिरुपणमिति संगतिं प्रदर्शयन् वाक्यार्थं विशेष्य निरूपयितुमाहफले प्रधानमिति। फलेविक्लित्त्यादौ व्यापारः प्रधानं विशेष्य इत्यर्थः। फलनिरूपितप्राधान्यवान् व्यापारः फलं च तद्विशेषणमित्यर्थः। आश्रये त्विति। फलाश्रये व्यापाराश्रये च। फलव्यापारयोर्धातुलभ्यत्वादाश्रयमात्रमर्थः। अनन्यलभ्यो हि शबादार्थ इति न्यायात्। तथा चाऽऽश्रयत्वमेव शक्यतावच्छेदकम्। तिङ इति। आदेशिनो लकारस्यार्थेन तिङोऽर्थवत्त्वमादायेदं बोधकत्वं, प्रयोगे लकाराभावेन तिबादिभ्य एव कर्त्राद्यर्थबोधस्यानुभवसिद्धत्वात्तिङ एव तत्र शक्तिरित्यभिप्रायेण वा। तिङर्थइति। कर्तृकर्मसंख्याकालाः। तत्रेति। कर्त्राद्यर्थानां मध्ये। कर्ता व्यापारे विशेषणमाधाराधेयभावसंबन्धेन व्यापारनिरूपितविशेषणतावान् कर्तेत्यर्थः। कर्तृनिष्ठो व्यापार इति बोधात्। एवमेव कर्म फले विशषणं फलनिरूपितविशेषणतावत्कर्मेत्यर्थः। तण्डुलादिनिष्ठा विक्लित्त्यादिरिति बोधात्। संख्येति। कर्तृप्रत्ययसमभिव्याहारे कर्तरि संख्याया विशेषणत्वेनान्वयः। कर्मप्रत्यये कर्मणि संख्याया विशेषणत्वेनान्वय इत्यर्थः।  
 ननु धात्वर्थस्य फलव्यापारात्मकस्य प्रकृत्युपस्थापितत्वेन तस्यापि प्रत्यासन्नतया तत्र कुतो न संख्याया विशेषणत्वेनान्वयः। किं च संख्यायाः प्रत्ययार्थत्वात् प्रकृत्यर्थे धात्वर्थ एव तदन्वयस्य न्याय्यत्वात्सुबर्थसंख्यायाः प्रकृत्यर्थ एवान्वयस्य दृष्टावाच्चाऽऽख्यातार्थसंख्याया अपि धात्वर्थ एवान्वय उचित इत्याशङ्कां निराकुर्वन् कर्त्रादौ संख्यान्वये हेतुमाहसमानप्रत्ययोपात्तत्वादिति येन प्रत्ययेन कर्तृकर्मार्थ उक्तस्तेनैव प्रत्ययेन संख्यार्थोऽप्युक्त इति हेतोर्धात्वर्थापेक्षया प्रत्यासत्त्यतिशयात्कर्तृकर्मणोरेव संख्यान्वयस्य न्याय्यत्वादित्यर्थः। एवं च समानाभिधानश्रुतेः समभिहारात्मकवाक्यापेक्षया प्रबलत्वेनैकप्रत्ययोपात्तार्थे संख्यान्वयमकृत्वा प्रथमान्तार्थे संख्यान्वयकरणं नैयायिकानामत्यन्तानुचितमिति सूच्यते। तथा च यादृशः कार्याकारणभावः फलितस्यं निर्दिशतिआख्यातार्थसंख्येति। आख्यातशब्दो मीमांसकादिभिः केवलतिङ्क्षु प्रयुज्यते, वैयाकरणैस्तु तिङन्तेषु प्रयुज्यते, आख्यातमाख्यातेनेत्यत्र भाष्ये तथा दर्शनात्। आख्यातं तिङ्, तदर्थः संख्या, सा प्रकारःविशेषणं यत्र तादृशबोधे विशेष्यतासंबन्धेन आख्यातजन्या या कर्तृकर्मार्थोपस्थितिः सा हेतुः तादृशबोधे कारणमिति कार्यकारणमभावः सिद्धः। तत्प्रत्ययप्रतिपाद्यसंख्यायास्तत्प्रत्ययप्रतिपाद्यकर्तृकर्मरूपेऽर्थेऽन्वय इति याव्त। अत्र कर्तृकर्मविशेष्यकेत्यंशोऽपि निवेश्यः। तथा चाऽऽख्यातार्थसंख्याप्रकारककर्तृरूपार्थविशेष्यकबोधत्वं, तादृशकर्मरूपार्थविशेष्यकबोधत्वं च कार्यतावच्छेदकम्। आख्यातजन्यकर्तृभूतार्थोपस्थितित्वं तादृशकर्मरूपार्थोपस्थितित्वं च कारणतावच्छेदकम्। कार्यत्वकारणत्वयोरवच्छेदकः संबन्धः समवाय इति बोध्यम्। अत्र कार्यतावच्छेदककोटौ कर्तृकर्मरूपार्थविशेष्यकबोधं प्रतीत्येवोक्तौ पक्ता पाचक इत्यादावाख्यातजन्यकर्तृकर्मोपस्थित्यभावेन हेतोर्व्यभिचारात्कर्तृप्रत्ययेनाभीष्टः कर्त्रादिविशेष्यकबोधो न स्यादिति तत्राऽऽख्यातार्थसंख्याप्रकारकेत्यंशो निवेशितः। तथा चआख्यातार्थसंख्याप्रकारकबोधं प्रति आख्यातजन्यकर्तृकर्मोपस्थितेर्हेतुत्वेन पक्ता पाचक इत्यादौ यत्किंचिदर्थप्रकारक(धात्वर्थव्यापारप्रकारक)कर्तृविशेष्यकबोधो निराबाधः। आख्यातार्थकालप्रकारकबोधापत्तिवारणाय संख्यापदं निवेशितम्। ननु पक्तेत्यादौ व्यापारप्रकारकबोधोपपत्तये संख्याप्रकारकेत्येतावतैव सिद्धौ संख्याया आख्यातार्थेति विशेतु षणं किमर्थमिति चेन्न। आख्यातजन्यकर्तृकर्मोपापस्थितेरभावेन घट इत्यादौ सुबर्थैकत्वादिसंख्याप्रकारकबोधो न स्यात्। आख्यातार्थसंख्याप्रकारकबोधे हि तादृशोपस्थितिनियमः, न तु सुबर्थसंमख्याप्रकारकबोधे इति तत्सार्थक्यात्। कारणतावच्छेदककोटौ कर्तृकर्मपदं परित्यज्याऽऽख्यातजन्योपस्थितिर्हेतुरित्येवोक्तौवर्तमाने लट् इत्यादिसूत्रविहितलडादीनां वर्तमानादिकालवाचित्वपक्षे कालस्याप्याख्यातजन्योपस्थितिविषयत्वात्तत्र पचतीत्याख्यातार्थसंख्यायाः प्रकारतयाऽन्वयः कर्तव्यो भवेत्। तद्वारणाय कर्तृकर्मेति विषयतयोपस्थितेर्विशेषणं दत्तम्। तथाचाऽऽख्यातजन्योपरिथतिविषयत्वेऽपि कालस्य कर्तृकर्मरूपत्वाभावान्न तत्राऽऽख्यातार्थसंख्यायाः प्रकारतयाऽन्वय इति भावः। ननु देवदत्तस्तण्डुलं पचति, देवदत्तेन तण्डूलः पच्यते इत्यादौ आख्यातार्थैकत्वसंख्यायास्तण्डुलरूपे कर्मणि प्रकारतयाऽन्वयः स्यात्। तथाऽऽख्यातार्थसंख्याया देवदत्तरूपे कर्तरि प्रकारतयाऽन्वयः स्यात्। तयोस्तण्डुलदेवदत्तपदाभ्यामुपस्थितिसत्त्वात्। तथा च तत्र व्यभिचारः स्यात्। तद्वारणाय कर्तृकर्मणोराख्यातजन्यत्वं विशेषणं दत्तम्। तथा च निरुक्तप्रयोगे आख्यातार्थैकत्वबहुत्वसंख्यायास्तण्डुलदेवदत्तपदान्तरादुपस्थितयोः कर्मकर्त्रोर्न प्रकारतयाऽन्वयः। किं त्वाख्यातादुपस्थितयोः कर्तृकर्मणोरेवान्वयः। काष्ठैस्तण्डुलं पचतीत्यत्रत्याख्यातप्रत्ययेन स्वार्थसंख्याप्रकारककरणादिविशेष्यकान्वयबोधाजननात्तत्र व्यभिचारवारणाय कर्तृकर्माविसेष्यकत्येक्तं कार्यतावच्छेदककोटौ। एवं चाऽऽख्यातजन्यकर्तृकर्मोपस्थितिराख्यातार्थसंख्याप्रकारककर्तृकर्मविशेष्यकबोधनियामिकेत्यर्थः। अत्रेदं बोध्यम्। व्यभिचारो नाम कार्यकारणभावभङ्गः। व्यभिचारश्च द्विविधः। अन्वयव्यभिचारो व्यतिरेकव्यभिचारश्च। तत्र कारणसत्त्वे कार्याभावादाद्यः। कार्यसत्त्वे कारणाभावाद्‌द्वितीयः। काष्ठैस्तण्डुलं पचतीत्यत्र आख्यातजन्यकर्तृकर्मोपस्थितिरूपकारणसत्त्वेऽपि आख्यातार्थसंख्याप्रकारककरणविशेष्यकान्वयबोधरूपकार्याभावादन्वयव्यभिचारः। पक्ता पाचक इत्यादौ कर्तृप्रत्ययेन कर्तृविशेष्यकबोधरूपकार्यसत्त्वेऽपि आख्यातजन्यकर्तृकर्मोपस्थितिरूपकारणाभाववाद्‌व्यतिरेकव्यभिचार इति। उभयत्रापि निरुक्तव्यभिचारवारणायतत्तद्विशेषणं दत्तमित्यन्यत्।  
 एवं स्वमते कार्यकारणभावं निरूप्य नैयायिकमते कार्यकारणभावप्रयुक्तं गौरवं दर्शयितुमाहनैयायिकादीनामिति। तार्किकाणां मते प्रथमान्तार्थमुख्यविशेष्यकः शाब्दबोध इत्याख्यातार्थसंख्यायाः प्रथमान्तार्थ एवान्वयः। यथाऽऽख्यातोपात्तकृतेः प्रथमान्तार्थेऽन्वयस्तथाऽऽख्यातोपात्तसंख्याया अपीत्यर्थः। तथा चैवं कार्यकारणभावो वक्तव्यःआख्यातार्थसंख्याप्रकारकबोधे प्रथमान्तपदजन्योपस्थितिर्हेतुरिति। सोऽपीति। उक्तकार्यकारणभावोऽपि। चन्द्र इवेत्यादि। चन्द्र इव मुखं दृश्यते, भुक्त्वा व्रजति मैत्रः, इत्यत्र चन्द्रस्य क्त्वान्तार्थभोजनस्य च प्रथमान्तार्थत्वेन तत्र दृश्यते व्रजतीत्याख्यातार्थसंख्यायाः प्रकारतयाऽन्वय आपद्येत। स च नेष्टः। चन्द्रभोजनयोराख्यातार्थसंख्यान्वयाननुभवात्। ननु क्त्वान्तस्य कथं प्रथमान्तत्वमिति चेदुच्यते। अत्र समानकर्तृकयोः क्रियारूपार्थयोर्मध्ये पूर्वकालसंबन्धी योऽर्थस्तद्वाचकात्क्त्वेत्यर्थकेन \`समानकर्तृकयोः' इति सूत्रेण क्त्वि तदर्थजिज्ञासायां कर्तरि कृत्' इति न प्रवर्तते। \`अव्ययकृतो भावे, इति वार्तिकारम्भाद्भाव एव क्त्वाप्रत्ययस्यार्थः। स चाप्यसत्त्वभूत एव। पाक इत्यादाविव लिङ्गसंख्याननुभवात्। तथाच क्त्वावाच्यक्रियाया असत्त्वरूपत्वेन द्वित्वाद्यप्रतीतेर्न द्विवचनादि किंत्वेकवचनमेव तस्यौत्सर्गिकत्वेन संख्यानपेक्षत्वात्। तच्च प्रथमोपस्थितत्वात्प्रथमाया एव। तस्य चाव्ययादाविति लुगित्यन्यत्। ननु क्त्वाप्रत्ययस्य भावमात्रार्थकत्वाङ्गीकारेऽहं भुक्त्वा व्रजमीत्यादावस्मच्छब्दात्तृतीयापत्तिः। न च तिङन्तेन कर्तुरमिहितत्वान्नेति वाच्यम्। तिङन्तार्थकर्तुरुक्तत्वेऽपि क्त्वान्तार्थकर्तुरनभिधानादिति चेन्न। प्रधानतिङन्तार्थक्रियानिरूपितशक्त्यभिधानात्क्त्वान्तार्थगुणक्रियानिरूपितशक्तेरप्यभिधानस्य भाष्येऽङ्गीकारात्। तदुक्तंप्रधानेतरयोर्यत्र द्रव्यस्य क्रिययोः पृथक्। शक्तिर्गुणाश्रया तत्र प्रधानमनुरुध्यते। इति। तथा च क्त्वाप्रकृत्यर्थक्रियायाः क्रियान्तरे विशेषमत्वात् प्रधानक्रियानिरूपितकर्तृत्वशक्तेस्तिङोक्तत्वेन तद्विशेषणीभूतक्रियानिरूपितकर्तृत्वशक्तेरप्युक्तत्वादभिहिते प्रथमैव।?एवं च चन्द्रभोजनयोः प्रथमान्तपदजन्योपस्तितिविषयत्वस्य सत्त्वेन तत्र व्यभिचारवारणाय प्रथमान्तपदजन्योपस्थितावितरविशेषमत्वानापन्नेति विशेषणं दातव्यं भवति। तस्य च प्रथमान्तेतरार्थनिष्ठविशेष्यतानिरूपितविशेषणतानाक्रान्तत्वमर्थः। तथा चाऽऽख्यातार्थसंख्याप्रकारकबोधं प्रतीतरार्थनिष्ठविशेष्यतानिरूपितविशेषणतानापन्नप्रथमान्तपदजन्योपस्थितिः कारणमिति वाच्यमित्यतिगौरवं भवतीत्यर्थः। चन्द्र इव मुखमित्यत्र चन्द्रनिरूपितसादृश्यवन्मुखमिति बोदाच्चन्द्रस्येवार्थसादृश्यनिष्ठविशेष्यतानिरूपितविशेषणतापन्नत्वात्, तथा भुक्त्वा व्रजतीत्यत्र भोजनकर्तृकर्तृकं भोजनोत्तरकालिकं व्रजनमिति बोधोदयात्क्त्वाप्रकृत्यर्थक्रियायाः क्रियान्तरे विशेषणत्वात्तिङन्तार्थव्रजनक्रियानिष्ठविशेष्यतानिरूपितविशेषणतापन्नत्वाद्भोजनक्रियायाः, नोक्तस्थलद्वये चन्द्रभोजनयोर्दृश्यते व्रजतीत्याख्यातार्थसंख्यायाः प्रकारतयाऽन्वयबोधापत्तिरूपे दोषः। अतिगौरवमिति। वैयाकरणमते अख्यातार्थसंख्याप्रकारकबोधं प्रति आख्यातजन्यकर्तृकर्मोपस्थितेः कारणत्वाच्चन्द्रभोजनयोराखअयातार्थत्वाभावात्तत्र संख्यान्वयबोधस्याप्रसक्ततया नेतराविशेषणत्वं तत्र निवेशनीयमिति लाघवं, परमते तु तन्निवेशनीयमित्यतिगौरवमित्यर्थः। इदमपीति। परमत उक्तगौरवमपि। अथवा स्वमते परमतापेक्षया लाघवमपीत्यर्थः। परैरपि गौरवपरिहारार्थं कर्तृकर्मणोराखअयातवाच्यत्वं मन्तव्यमित्यर्थे प्रमाणमिति यावत्।  
 एवं तिङर्थान्तर्गतकर्तृकर्मसंख्यानां बिशेषणत्वं प्रसाध्य कालस्यापि तत्प्रसाधयतिकालस्त्विति। भूतभविष्यद्वर्तमानत्वाख्यः कालो धात्वर्थव्यापारनिरूपितविशेषणतावान्, व्यापारश्च विशेष्य इत्यर्थः। कालस्य व्यापारविशेषणतायां प्रामाण्यं दर्शयितुमाहतथा हीत्यादिना। धातोः(3191)इत्यइत्यधिकाराद्धातोरिति लभ्यते। तच्च धातोरिति पदं भू सत्तायामित्याद्यर्थनिर्देशाद्भूवादिसूत्रप्रामाण्याच्च फलव्यापारोभयात्मकं धात्वर्थमुपस्थापयद्धातुजन्यबोधे विशेष्यतया प्रतीयमानत्वाव्द्यापारमेवोपस्थापयति वर्तमाने इति धात्वर्थव्यापारविशेषणम्। तथा च वर्तमाने यो व्यापारः क्रिया तद्वाचकाद्धातोर्लडिति वर्तमाने लडिति सूत्रस्यार्थः। वर्तमानत्वद्योतको लडिति यावत्। एवं च गुणानां च परार्थत्वात्, इति न्यायेन वर्तमान इत्यादिकालवाचकं न कर्तृकर्मणोर्विशेषणं किंतु प्राधान्याव्द्यापारस्यैव विशेषणम्। इत्थं च पचतीत्यत्रैकाश्रयकः पाकानुकूलो वर्तमानकालिको व्यापारः, पच्यत इत्यत्रैकाश्रयिका या विक्लित्तिस्तदनुकूलो वर्तमानो व्यापार इति च शाब्दबोधः। कर्मरि कर्तणि च प्राचीनमते व्यापारमुचकतण्डुलादिपदसमभिव्याहारस्थले चाऽऽख्यातोपस्थापितकर्मणस्तण्डुलादिभिः सममभेदान्वयः। एवं कर्तृवाचकचैत्रादिपदसपभिव्याहारे आख्यातोपस्थापितकर्तुश्चैत्रादिभिः सममभेदान्वयः। तथा च तण्डुलं पचति चैव इत्यत्र तण्डुलनिष्ठविक्लित्त्यनुकूल एकचैत्राभिन्नलडर्थकर्तृनिष्ठो वर्तमानकालिको व्यापारः। तण्डुलः पच्यते चैत्रणेत्यत्र तण्डुलाभिन्नलडर्थकर्मनिष्ठविक्लित्त्यनुकूल एकचैत्रनिष्ठो वर्तमानकालिको व्यापार इति बोधः। अत्र मूलेप्राधान्यादिति वदता कर्माख्यातस्थले फलस्य प्राधान्यात्फले वर्तमानत्वान्वय इति सूच्यते। तथा च तण्डुलः पच्यते चैत्रेणेत्यत्र चैत्रनिष्ठव्यापारजन्या तण्डुलाभिन्नलडर्थकर्मनिष्ठा वर्तमानकालिकी विक्लित्तिः, इति बोधः। परं त्विदं न समीचीनमिति भाति। अग्रे \`नापि फले विक्लित्तिः, इति बोधः। परं त्विदं न समीचीनमिति भाति। अग्रे \`नापि फले तदन्वयः' इत्युपक्रम्य निरुक्तरीत्या व्यापारारम्भसत्त्वे फलस्य भावित्वेनाविद्यमानत्वात्तत्र वर्तमानकालान्वयासंभवेन पच्यत इत्यनापत्तेः पक्ष्यते इत्यापत्तेश्च। तस्मात्कर्माख्यातेऽपि व्यापार एव वर्तमानकालान्वयः। कारकप्रकारकबोध इव कालप्रकारकबोधं प्रति विशेष्यतासंबन्धेन धातुजन्यभावनोपस्थितेर्हेतुत्वेन क्लृप्तत्वात्। एवं च ग्रामं गत इत्यत्र क्तप्रत्ययार्थकर्तृविशेषणीभूते व्यापारे एव वर्तमानकालान्वयः। तथा च चैत्रनिष्ठवर्तमानव्यापारजन्या तण्डुलाभिन्नलडर्थकर्मनिष्ठा विक्लित्तिरिति बोदः। अन्ये तु यदा यस्य प्राधान्यं तदा तस्मिन् कालान्वयः। प्राधान्यं च फलव्यापारयोरुभयोरपि दृष्टमिति नात्र कालप्रकारकबोधं प्रतीत्यादिनियमावकाशः। फलानुत्पत्तिदशायां व्यापारसत्त्वे फले वर्तमानत्वारोपात्पच्यत इति प्रयोगस्य नानुपपत्तिः। एकैकावयवेऽपि समूहरूपारोपादधिश्रयणकालेऽपि यथा पचतीति प्रयोगस्तद्वदित्यर्थः। आरोपे च प्रतीतिरेव शरणमित्याहुः। एवं च फलस्य विशेष्यत्वे तत्रैव कालान्वय इति बोध्यम्। एतत्पक्षे द्योतकत्वेनैव कालस्याऽऽख्यातार्थत्वम्। वर्तमाने लड्‌भवति नाम वर्तमानकालवाचको लड्‌भवतीति पक्षे कालस्याऽऽख्यातार्थत्वं शक्यतयेति बोध्यम्। ननु येनाऽऽख्यातप्रत्ययेन कर्तृकर्मरूपोऽर्थः प्रतिपाद्यते तेनैवाऽऽख्यातेनैकत्वादिका संख्यापि प्रतिपाद्यत इति द्वयोरर्थयोः समान एकोऽभिधायकः शब्द इत्यर्थिकया समानाभिदानश्रुत्या यथा संख्यायाः कर्तृकर्मणोरन्वयोऽङ्गीकृतस्तथा कालस्यापि पूर्वोकर्मणोरन्वये सति लक्ष्यैकचक्षुष्कानुसारेण दूषणान्याहअतीतेति। यन्निष्ठा विक्लित्त्यनुकूला भावना व्यतीता समाप्तेति यावत्। तादृशे कर्तरि विद्यमाने सति पचतीतिप्रयोगापत्तेः। व्यापारविगमेऽपि कर्तुर्विद्यमानत्वात्। कालत्य कर्त्राद्यर्थेऽन्वय इति पक्षे लः कर्मणीत्यनेनैकवाक्यतया यद्धातोः कर्ता वर्तमानकाले भवति तादृशाद्धातोर्लडित्यर्थात्। कालस्य व्यापारेऽन्वय इति सिद्धान्ते कर्तृनिष्ठव्यापारस्य वर्तमानत्व एव लडिष्यते। तत्रैव च पचतीति प्रयोगः। तथाऽतीतभावनाके कर्तरि अभीष्टोऽपाक्षीदिति प्रयोगो न स्यात्। कर्तुर्विद्यमानत्वात्। तथा विक्लित्त्यनुकूलव्यापारे अनारब्धे कर्तुर्विद्यमानत्वे च सति पक्षअयतीत्यभीष्टः प्रयोगो न स्यात्। किंतु पचतीत्येव प्रयोग आपद्येतेत्यादिदूषयणग्रस्तत्वान्न कर्तृकर्मणोः कालान्वयवादः समीचीनः। ननु फल एव कालान्वयोऽस्तु। तथा सति न पूर्वोक्तदूषणावकाश इत्यनुसंधाय निरस्यतिनापि फल इत्यादिना। फले कालान्वयाङ्गीकारे विक्लित्तिरूपफलानुत्पत्तिदशायां व्यापारस्य वर्तमानत्वे पचतीति प्रयोगो न स्यात्। फलस्यावर्तमानत्वात्। स्याच्च पक्ष्यतीति प्रयोगे इतीष्टहानिरनिष्टापत्तिश्चेत्यर्थः। आखअयातार्थकालस्य कर्तृकर्मणोः फले चान्वये सति दूषणान्यभिधाय कालस्य व्यापारेऽन्वयेऽपि दोषमभिधातुमुपक्रमतेन चाऽऽमवातेत्यादिना। आमवातो रोगविशेषः। तेन जडीभूतं काष्ठवच्चेष्टारहितं हस्तपादाद्यवयवगतस्पन्दशून्यं कलेवरं शरीरं यस्य ताट्टशपुरुषे ऊर्ध्वदेशसंयोगानुकूलयत्नरूपव्यापारस्य विद्यमानत्वेन फलात्यन्तासंभवेऽपि तत्रोत्तिष्ठतीति प्रयोग आपद्येत। तथा च आख्यातार्थकालस्य कर्तृकर्मणोः फलव्यापारयोश्चाप्यन्वये सर्वपक्षेषु दूषणस्य तुल्यत्वाद्‌व्यापारे कालान्वय इत्यस्यैव पक्षस्य समाश्रयणमनुचितम्। फले कालान्वयाङ्गीकारे तदानीं फलानुत्पत्तेर्न तादृशप्रयोगापत्तिरितिशङ्ककाशयः। सिद्धान्ती तादृशप्रयोगापत्तिं परिहर्तुमाहपरयत्नस्येति। यत्नस्याऽऽत्मनिष्ठगुणत्वनोन्तरङ्गत्वादन्यनिष्ठस्य तस्यान्येन प्रत्यक्षतया ज्ञातुमसक्यत्वान्न तादृशप्रयोगः। तादृसार्थं बोधयिष्यमीतिच्छया शब्दप्रयोगकरणे तादृशार्थज्ञानस्यावश्यापेक्षितत्वादित्यर्थः। ननु परनिष्ठप्रयत्नस्याप्रत्यक्षत्वेऽपि अनुमानेन यत्नावगतौ सत्यामुत्तिष्ठतीति प्रयोगापत्तिर्दुर्वारेत्याक्षिप्येष्टापत्त्या परिहरतिकिं चिच्चेष्टेत्यादिना। हस्तपादादिशरीरावयवगताक्रिययेत्यर्थः। आदिना तदीयलेखादि ग्राह्यम्। अनुमानप्रयोगश्चेत्थम्चैत्रनिष्ठचेष्टां पक्षीकृत्य, प्रयत्नजन्यत्वं साध्यते, चेष्टात्वात्, मन्निष्ठचेष्टावत्। इति। अथवा जडीभूतोऽयमुत्थानानुकूलयत्नवान्, विजातीयचेष्टावत्त्वात्, अहमिवेति। अयमुत्तिष्ठतीति। उत्थानानुकूलयत्नवान् वर्तते किंतु शक्त्यभावाच्छक्तिरूपसहकारिकारणाभावादूर्ध्वदेशसंयोगात्मकं फलं नैव जन्यत इति लोकानुभवसिद्धत्वादामवातजडीकृतपुरुषविषये उत्तिष्ठतीति प्रयोग इष्यत एवेति भावः। एवं चेति। पूर्वोक्तानां युक्तीनामवश्याङ्गीकरणीयत्वे चेत्यर्थः। चत्वारोऽपि तिङर्था विशेषणान्येव धात्वर्थो व्यापार एव प्रधानं विशेष्य इति बोध्यम्। विशेषणान्येवेत्येवकारेण तिङर्थे विशेष्यत्वस्य व्यावृत्तिः। व्यापार एवेत्येवकारेण फलस्य तिङर्थस्य कर्त्रादेश्च व्यावृत्तिर्बोध्या।  
 ननु भावनाया धातूवाच्यत्वे कर्त्रादेश्च तिङ्वाच्यत्वे तस्याः प्रत्ययार्थं प्रति विशेषणत्वापत्तिः प्रकृतिप्रत्ययार्थयोरिति व्युत्पत्तेरित्याक्षिप्य प्रत्याचष्टेयद्यपीति। पक्ता पाचक इत्यादौ विक्लित्त्यनुकूलव्यापारराश्रय इति बोधानुभवात्प्रकृतिप्रत्ययार्थयोर्मध्ये प्रत्ययार्थस्य प्राधान्यं दृश्यते तद्वत्पचतीत्यादावपि तिङर्थकर्त्रादेः प्राधान्यं धात्वर्थभावनायाश्च तन्निरूपितं विशेषणत्वं स्यादित्याक्षेपः। तत्रोत्तरमाहतथापि भावप्रधानमिति। आख्यातामित्यन्तमाख्यातलक्षणप्रतिपादकं वाक्यम्। अत्राऽऽख्यातं भावप्रधानगित्येवमुद्देश्यविदेयभावः कल्प्यः। अन्यथा प्राथम्याद्‌भावप्रधानमित्युद्देश्यं, आख्यातमिति च विधेयं स्यात्। ततश्च त्वया मयाऽन्यैश्चैधनीयमित्यादौ भावप्रधानके नाम्न्यतिप्रसङ्गः स्यात्। उद्देश्यविदेयभावस्थले विधेये उद्देश्यतावच्छेदकनिरूपितव्यापकत्वभानमौत्सर्गीकम्, इति नियमात्, आख्यातेआख्यातत्वावच्छिन्ने प्रधानभावार्थप्रतिपादकत्वं बोध्यते। प्रकृते उद्देश्यतावच्छेदकमाख्यातत्वं तच्च व्याप्यम्। प्रधानभावार्थप्रतिपादकत्वं विधेयतावच्छेदकं तच्च व्यापकमिति बोद्यम्। आख्यातं तिङन्तम्। आख्यातमाख्यातेनेत्यत्र भाष्य तिङन्त एवाऽऽख्यातपदस्य शक्त्यवधारणात्। प्राधान्यं चोपरिथतत्वात्स्ववाचकप्रकृतिप्रत्ययार्थनिरूपितम्। स्वपदेन धात्वर्थभावना। तद्वाचकः पचादिर्धातुः। तत्प्रकृतिकः प्रत्ययः पचतीत्यत्र तिङ्‌प्रत्ययः। तदर्थः कर्त्रादिः। तन्नरूपितं प्राधान्यं बोध्यम्। तिङन्तं तिङर्थनिष्ठप्रकारतानिरूपितधात्वर्थनिष्ठविशेष्यताकबोधजनकमित्यर्थः। लक्ष्यतावच्छेदकं च तिङन्तत्वमिति यावत्। भावः प्रधानं यस्मिंस्तदिति बहुव्रीहिः। भावोऽत्र क्रिया। सा च क्रि यतेऽनेनेतिकरणव्युत्पत्त्या व्यापारं, क्रियत इति कर्मव्युत्षत्त्या च फलं प्रतिपादयति। ततश्च तिङन्ते फलव्यापारयोः प्राधान्यं, तत्र ++कर्ता वाच्यो यस्येति बहुब्रीहिः। तिङन्तं चान्यपदार्थः। कर्तृवाचके तिङन्त इत्यर्थः। एवं कर्मवाच्ये, इत्यत्रापि बोध्यम्।+ कर्तृवाच्ये व्यापारस्य कर्मवाच्ये तु फलस्य प्राधान्यमिति विभागः। सत्त्वप्रधानानीति। अत्रापिनामानि सत्त्वप्रधानानीत्युद्देश्यविधेयभावयोजना। अन्यथा यथाश्रुते सत्त्व(द्रव्य)निष्ठविशेष्यताकबोधजनकत्वमुद्दिश्य नामत्वविधाने पचतीत्यादौ तिङन्ते आश्रयत्वसंख्यानिष्ठप्रकारतानिरूपितकर्त्रादिसत्त्वनिष्ठाविशेष्यताकबोधजनकोऽतिप्रसङ्गः स्यात्। सत्त्वं द्रव्यं लिङ्गाद्यन्वयि तत्प्रधानं यत्रेति विग्रहाल्लिङ्गादिनिष्ठप्रकारतानिरूपितमुख्याविशेष्यताशाल्यर्थप्रतिपादकानि भवन्तीत्यर्थः। एतदेव च नामलक्षणम्। लक्ष्यतावच्छेदकं स्वादिप्रत्ययविधानाधित्वरूपं नामत्वम्। भूवादिसूत्रस्थेति। इत्थं हि तत्र सूत्रे भाष्यम्पच्यादयः क्रिया भवतिक्रियायाः कर्त्र्यो भवन्ति, इति। अनेन च स्पष्टमेव पच्याद्यर्थक्रियाकर्तृकभवतिक्रियायाः प्राधान्यं बोध्यते। अन्यथा प्रकृतिप्रत्ययौ सहार्थं ब्रूत इति नियमेन धात्वर्थक्रियाया आख्यातार्थकर्त्रादिविशेषणत्वेनावरुद्धायाः पदार्थान्तरे विशेषणतयाऽन्वये निराकाङ्क्षात्वाद् भवत्यर्थक्रियायामाख्यातार्थकर्त्रादिविशेषणपच्यादिक्रियाणामन्वयप्रदर्शनं भाष्यकृत्कृतमसंगतं स्यात्। तेनाऽऽख्यातार्थनिष्ठप्रकारतानिरूपितं प्राधान्यं धात्वर्थक्रियाया अवगम्यत इत्यर्थः। तथा च भावप्रधानमित्यादिनिरुक्तात्पच्यादयः क्रियाः, इति निरुक्तभाष्याच्च धात्वर्थभूतभावनायाः प्रत्ययार्थापेक्षयाऽपि प्राधान्यं निश्चीयते। एवं च पूर्वोक्तनिरुक्तभाष्यप्रामाण्याभ्यां प्रकृतिप्रत्ययार्थयोः प्रत्ययार्थस्य प्राधान्यमिति नियमस्य तिङन्ते परित्यागरूपः संकोचोऽवश्यमङ्गीकार्यः, अन्यता प्रत्ययार्थप्राधान्यवादिनां मीमांसकादीनां भवतामेव निरुक्तादिविरोध इति भावः। प्रकृतिप्रत्ययार्थयाः प्रत्ययार्थस्य प्राधान्यमिति नियमरयासंकोचे दूषणान्तरमाहअपि चेति। देवदत्तः पचतीत्यादौ कर्तुस्तिङ्प्रत्ययार्थत्वेन प्रधान्यात्तस्य देवदत्तादिभिः सह देवदत्ताभिन्नो यस्तिङर्थः कर्तेत्येवमभेदान्वयबोधात्प्रथमान्तार्थस्यापि देवदत्तादेः प्रादान्यापत्तौ पश्य मृगो धावतीत्यत्र मृगकर्तृकधावनकर्मकं दर्शनमित्येवंरूपं भाष्यकृत्प्रदर्शितमेकवाक्यत्वं न संगच्छेत। भावनाया धातुवाच्यत्वे कर्त्रादेस्तिङ्वाच्यत्वे प्रकृतिप्रत्ययार्थयोरिति नियमेन धावनक्रियाविशेष्यस्य प्रथमान्तपदवाच्यमृगस्य दृशिक्रियायां कर्मत्वेनान्वये द्वितीयापत्तेः। तथा च धावनाश्रयमृगकर्मकदर्शनाश्रयस्त्वमित्यर्थे पश्य मृगं धावतीति वाक्यस्यैव संभवेन तादृशवाक्यस्य विलय एव स्यादित्यर्थः। मूले प्रथमान्तेत्यादिद्वितीयापत्तेरित्यन्तेन प्रत्ययार्थप्राधान्यवादिमते एकवाक्यत्वानुपपत्ता कारणं प्रतिपादितमिति बोध्यम्। अत्रेदं बोध्यम्धावुधातोः कर्तरि लटा वा, शीघ्रगतिवाचिनः सृधातोः शिति धौरादेशेन वा धावतीति रूपं सिध्यति। धावनं नामोत्तरदेशसंयोगानुकूल उत्कटवेगवान् व्यापारः। लडर्थः कर्ता। तत्र मृगस्याभेदेनान्वयः। तथा च मृगाभिन्नो यो लडर्थः कर्ता तन्निष्ठो देशविशेषसंयोगानुकूलो वेगवत्तरो व्यापार इत्येवं व्यापारमुख्याविशेष्यकः शाब्दबोधो वैयाकरणमते। तथा पश्येत्यत्र लोण्मध्यमपुरुषैकवचनं दृश् धातोः पश्यादेशश्च। दृश्‌धात्वर्थश्चाक्षुषज्ञानानुकूलो व्यापारः। तथा च युष्मदर्थाभिन्नलोडर्थकर्तृनिष्ठश्चाक्षुषज्ञानाकूलो विधिविषयो व्यापार इति बोधः पृथक्। एकपदार्थेऽपरपदार्थसंसर्गः संसर्गमर्यादया भासते न तत्र संसर्गार्थकशब्दापेक्षेति मृगकर्तृकधावनक्रियायाः कर्मत्वेन दृशिक्रियायामन्वये मृगाभिन्नलडर्थकर्तृकश्चाक्षुषज्ञानानुकूलो विधिविषयो व्यापार इत्येकवाक्यतया बोधः। तत्र धावनस्य दृशिक्रियाकर्मभूतस्य धातुवाच्यतया धातोश्च प्रातिपदिकसंज्ञाविरहेण न तस्माद् द्वितीयाप्रसक्तिः। पचति भवतिपचिक्रिया भवतीति, पक्ष्यति भवतिभविष्यन्ती पाकक्रिया सूक्ष्मरूपेण भवतीति च भाष्ये क्रिययोः क्रियाकारकभावेनान्वयाङ्गीकारात्तत्तुल्यन्यायात्पश्य मृगो धावतीत्यत्रापि क्रिययोस्ततोऽन्वयबोधोऽभ्युपगत इति भावः। प्रत्ययार्थप्राधान्यवादिनां मते उत्तरदेशसंयोगानुकूलवेगवत्तख्यापारवान् मृग इति बोधात्ताट्टशबोधे विशेष्यभूतस्य मृगस्य दृशिक्रियायां कर्मतयाऽन्वयः कर्तव्यः स्यात्। स च न संभवति। कर्मभूतस्य मृगस्य प्रातिपदिकार्थतया पश्येत्यत्रत्यतिङा तदनभिधानेन चानभिहिताधिकारीयकर्मणि द्वितीयेति द्वितीयापत्तिविरोधात्। अयं भावःधावनं प्रति विशेष्यभूतो मृगः। स च दृशिक्रियां प्रतिसाक्षाद्विशेषणं दृशिक्रिया चात्र प्रधानम्। तथा च धावतीत्यत्रत्यतिङा मृगरूपस्य कर्तुरुक्तत्वादभिहिते प्रथमेति मृगपदोत्तरं प्रथमा प्राप्ता, अथ च दर्शनक्रियानिरूपितकर्मत्वात्तदुत्तरं द्वितीया च प्राप्ता। तत्र प्रथमाऽन्तरङ्गा, मृगो धावतीत्येकवाक्याश्रितत्वात्। द्वितीया तु बहिरङ्गा, पश्य मृगो ध वतीत्युभयवाक्याश्रितत्वात्। ततश्च द्वितीयां बाधित्वा प्रथमोपस्थितत्वेनान्तरङ्गत्वात् पूर्वं प्रथमयैव भाव्यम्। ततो दर्शनक्रियायां संबन्धेऽपि भुक्तवन्तमिति न्यायेनान्तरङ्गात्वाज्जातसंस्कारबाधायोगान्न द्वितीयापत्तिः। नापि एकवाक्यतया मृगकर्तृकं धावनकर्मकं दर्शनमित्यर्थे पश्य मृगो धावतीति प्रयोगविलयापत्तिरिति चेत्। उच्यतेपद्यपि बहिरङ्गदर्शनक्रियापेक्षत्वाद्‌द्वितीया बहिरङ्गा तथाऽपि तृशिक्रियायाः प्राधान्यात्प्रधाननिरूपितकार्यस्य च लोके सर्वतो बलवदत्त्वदर्शनादन्तरङ्गामपि प्रथमां बाधित्वा प्रधानक्रियानुरोधिनी द्वितीया प्रसज्येतेति। व्यापारमुख्यविशेष्यकशाब्दबोधवादिमते तु नायं दोषः। मृगस्य धावनं प्रति विशेषणत्वेनान्तरङ्गत्वाज्जातस्य प्रथमारूपसंस्कारस्यानिवृत्तेः। तार्किकाणां मते फलानुकूलो व्यापारो धात्वर्थः। लकाराणां कृतौ शक्तिर्लाघवात्। कृतेश्चाऽऽश्रयतासंबन्धेन प्रथमान्तार्थेऽन्वयः। प्रथमान्तार्थमुख्यविशेष्यकश्च शाब्दबोधः। तथा च नैयायिकमते पश्य मृगो धावतीत्यस्येत्थं शाब्दबोधःउत्तरदेशसंयोगानुकूलव्यापारानुकूलकृतिमानमृगः। पश्येत्यत्र च तमित्यध्याहृत्य चाक्षुषज्ञानानुकूलव्यापारानुकूलकृतिमान् युष्मदर्थस्त्वमित्यर्थः पृथगेव न त्वेकवाक्यतया मृगपदोत्तरं द्वितीयापत्तेरिति। द्वितीयापत्तिवारणमाशङ्क्य निराकारोतिन चैवमित्यादिना। एवमिति। मृगशब्दाद् द्वितीयापत्तावित्यर्थः। लटः शतृशानचाविति सूत्रेऽप्रथमान्तेन समानाधिकरणस्य लटः स्थाने शतृशानचोर्विधानान्मृगपदोत्तरं द्वितीयाप्रबुत्तौ धावतीत्यत्र प्रक्रियादशायां लटः स्थाने नित्यं शता प्रसज्येत। तथा च तिबाद्यप्रवृत्तिभियैव द्वितीया न करिष्यत इति शङ्ककाशयः। सिद्धान्ती तु शतृप्रसङ्गो न द्वितीयाप्रवृत्तिप्रतिबन्धकः। किं तु कर्मणोऽभिहितत्वं तत्प्रतिबन्धकम्। न हिशतरि प्रवृत्तेऽपि कर्मणोऽभिधानं भवति, कर्तरि लटः सत्त्वात्। ततश्च कर्मणोऽनभिहितत्वस्य तदवस्थत्वाद्‌द्वितीयापत्तिर्दुःसमाधेयेत्यनुसंधायाऽऽहएवमपीति। शतरि प्रवृत्तेऽपत्यिर्थः। मृगस्य दृशिक्रियायां कर्मतयाऽन्वये सति कर्मणोऽनभिहितत्वेन मृगपदोत्तरं द्वितीयाप्रवृत्तेर्दुष्परिहरत्वाद् धावन्तं मृगं पश्येत्येवंम वाक्यस्यैव योग्यत्वात्पश्य मृगो धावतीति प्रयोगस्य सर्वथाऽसंभव एवेत्यर्थात्।  
 मृगपदोत्तरं द्वितीयाया अप्रसक्त्या पश्य मृगो धावतीति प्रयोगसंभवमाशङ्क्य निराकुरुतेन च पश्येत्यत्रेत्यादिना। पश्येति दर्शनक्रियायां कर्मतया मृगस्य नान्वयः। किंतु तत्र तमिति स्वतन्त्रं कर्माध्याहार्यम्। तथा च यो मृगो धावति तं पश्येत्यर्थात्पश्य मृगो धावतीति प्रयोगसंभव इति सङ्काशयः। अध्याहारो न युक्तः। तथा सति मृगो धावतीत्येकं वाक्यं तं पश्येति च द्वितीयमिति वाक्यभेदरूपगौरवापातादित्यर्थः। किं च पश्य मृगो धावतीति वाक्यान्मृगनिष्ठोत्कटधावनकर्मकं दर्शनमित्येकवाक्यतया बोधस्य सर्वानुभवासिद्धाद्‌ दृशिक्रियायां कर्मतासंबन्धेन मृगनिष्ठोत्कटधावनस्यैवान्वयः प्रतिपादयितुमभीष्टः। स च व्यापारमुख्यविशेष्यकबोदवादिनां वैयाकरणानां मते सामीचीन्येनोपपद्यते। उत्तरदेशसंयोगानुकूलं मृगाभिन्नलडर्थकर्तृनिष्ठमुत्कटधावनमित्येवं धावतीत्यस्माद्विशेष्यतया प्रतीतस्योत्कटधावनस्य दर्शनक्रियायां कर्मतयाऽन्वयात्। कर्त्रादेस्तिङ्‌वाच्यत्वमङ्गीकृत्य प्रत्ययार्थप्राधान्यवादिनां मते प्रथमान्तमुख्यविशेष्यकशाब्दबोधवादिनां तार्किकाणां मते च नोपपद्यते। उत्तरदेशसंयोगानुकूलव्यापारानुकूलकृत्याश्रयमृगकर्मकं दर्शनमिति शाब्दबोधोदयान्मृगपदोत्तरं प्रसक्तद्वितीयायाः परिहारार्थं दर्शने तमिति कर्माध्याहारः। तत्र तमिति तच्छब्देन केवलमृगस्य धावनानुकूलकृत्याश्रयमृगस्य वा परामर्शेऽपि प्रतिपिपादयिषितस्य मृगनिष्ठोत्कटधावनकर्मकं दर्शनमित्यर्थस्य तद्वाक्यात्प्रतीत्यनुपपत्तेः। ननूत्कटधावनक्रियाविशिष्टमृगस्य तच्छब्देन परामर्शे सति \`विधिप्रतिषेधौ विशेषणमुपसंक्रामतः सति विशेष्ये बाधे' इति न्यायेन शिखी ध्वस्य इत्यत्र विशेष्यभूते शिखिनि ध्वंसान्वयं परित्यज्य तद्विशेषणभूतशिखायां ध्वंसान्वयपर्यवसानवन्मृगनिष्ठोत्कटधावनक्रियाया एव कर्मतया दर्शनेऽन्वयस्य पर्यवसानेन न निरुक्तविवक्षितार्थानुपपत्तिरिति चेन्न। दृष्टान्तदार्ष्टान्तिकयोर्वैषम्यात्। तथा हि शिखी ध्वस्य इति दृटान्ते विशेष्यभूते शिखाविशिष्टे पुरुषे प्रत्यक्षेण ध्वंसान्वयस्य बाधात्तद्विशेषणे शिखायां ध्वंसान्वयपर्यवसानं युक्तम्। दार्ष्टान्तिके पश्य मृगो धावतीत्यत्र तु विशेष्यभूते मृगे दर्शनक्रियाकर्मत्वस्य बाधाभावेन विशेष्यभूतमृगस्यैव कर्मतासंबन्धेन दर्शनेऽन्वयस्योचित्वात्तद्विशेषणभूतोत्कटधावनक्रियायाः कर्मतया दर्शनेऽन्वयस्याप्रामाणिकत्वेनात्यन्तानुचितत्वादिति बोध्यम्। प्रकृतविषयमुपसंहरतिएवं चेति। आख्यातार्थकर्त्रादिविशेष्यशाब्दबोधस्वीकर्तृमते प्रथमान्तार्थविशेष्यकबोधवादिमते च भाष्यकृत्संमतैकवाक्यतानुपपत्तिरूपदोषघ्रौव्ये चेत्यर्थः। भावना संख्याकालाद्यतिरिक्तो धात्वर्थव्यापारः प्रकारो विशेषणं यस्मिंस्तादृशबोधं प्रति विशेष्यतया प्रथमान्तपदजन्यार्थोपस्थितिः कारणमित्येवं बोधोपस्थित्योः कार्यकारणभावो नैयायिकोक्तो नाऽऽदरणीयः। उक्तदोषदुष्टत्वादित्यर्थः। स्वसंमतनिष्कर्षमाहकिं त्विति। आख्यातार्थस्तिङर्थो यः कर्ता तत्प्रकारकबोधे जननीये विशेष्यतासंबन्धेन भावनाया धातुजन्योपस्थितिः कारणमित्येवं बोधोपस्थित्योः कार्यकारणभावोऽवसेयः। देवदत्तस्तण्डुलं पचतीत्यस्माद्देवदत्ताभिन्नो यो लडर्थः कर्ता तन्निष्ठस्तण्डुलनिष्ठविक्लित्त्यनुकूलो व्यापार इति बोधस्यानुभवसिद्धत्वात्। यद्यप्ययं व्यापारः फूत्कारत्वादितत्त्द्विशेषरूपेण धातुवाच्यस्तथाऽपि धातूनामनेकार्थत्वात्कदाचित्सामान्यरूपेणापि धातुवाच्यो भवति। अत एव वाक्यार्थप्रदर्शनसमये विक्लित्त्यनुकूलो व्यापार इति सामान्यरूपेण बोध उच्यते, न तु विक्लित्त्युनुकूलः फूत्कारादिरित्येवं विशेषरूपेण निर्दिश्यत इति संगच्छते। एवं च मूले भावनात्वावच्छिन्नविषयतयेति यद्धातुजन्योपस्थितेर्विशेषणमुक्तं तद्धातुना कदाचिद्भावनात्वप्रकारकबोधो जन्यत इत्यभिप्रेत्य बोध्यम्। एवं, तिङर्थकर्मप्रकारकबोधे जननीये तत्तात्फलनिष्ठविशेष्यतासंबन्धेन धातुजन्योपस्थितिः कारणमित्यपि कार्यकारणभावः स्वीकर्तव्यः।  
 ननु धात्वर्थव्यापारस्य कृत्प्रत्ययार्थं प्रत्येव विशेषणत्वं नतु तिङर्थं प्रतीति अनुभूयमाननियमसंपत्तये भावनाप्रकारकशाब्दबोधे जननीये कृत्प्रत्ययजन्योपस्थितिः कारणमित्येवं बोधोपस्थित्योः कार्यकारणभावोऽवश्यमङ्गीकरणीयः। तथा च पचति भवतीत्यादितः क्रियाप्रकारकक्रियाविशेष्यकः शाब्दबोदोऽत्यन्तासंभवी। क्रियाप्रकारकबोधे हेतुभूतायाः कृत्प्रत्ययजन्योपस्तितेरभावादित्याशङ्क्य निराचष्टेभावनाप्रकारकेति। यथा गन्तेत्यादावन्यदेशसंयोगानुकूलव्याराश्रय इति प्रत्ययार्थमुख्यविशेष्यकशाब्दबोधस्य सर्वानुभवसिद्धत्वाद्भावना प्रकारः विशेषणं यस्मिंस्तादृशबोधे जननीये धात्वर्थभावनानिष्ठप्रकारतानिरूपितविशेष्यतासंबन्धेन कृज्जन्यार्थोपस्थितिः कारणमित्येवं बोधोपस्थित्योः कार्यकारणाभावोऽङ्गीक्रियते तद्वद्धात्वर्थभावनाप्रकारकबोधे जननीये धात्वर्थभावनानिष्ठप्रकारतानिरूपितविशेष्यतासंबन्धेन धातुजन्यभावतोपस्थितिः कारणमित्यपि कार्यकारणभावः कल्प्यः। निरुक्तकार्यकारणभावकल्पने प्रमाणमाहपश्य मृग इत्यादि। पचति भवतीत्यादावेकवाक्यतया भावनाप्रकारकभावनाविशेष्यकबोधस्य भाष्यादिसंमतत्वादित्यर्थः। दिगिति। पचति भवतीत्यादौ तिङन्तात् परस्य तिङन्तस्य निघातवारणाय कृतं तिङ्ङतिङ' इति सूत्रीयमतिङ्ग्रहणं निरुक्तस्थले एकवाक्यत्वाभावे समानवाक्यस्थत्वविरहादेव निघाताप्राप्तौ व्यर्थं सत्तिङन्तसमुदायेऽप्येकवाक्यत्वं सूत्रकाराभिमतमिति सूचयतीत्यर्थः। यद्वा धावनानुकूलकृतिमान्मृग इति विशिष्टार्थवाचिनो धावति मृग इति वाक्यस्य दर्शनक्रियायां कर्मतासंबन्धेनान्वयः। तथा सति नामार्थधात्वर्थयोरभोदेनान्वयोऽप्युत्पन्न इति व्युत्पत्तिविरोधो न। वाक्यस्य नामार्थत्वाभावात्। नापि द्वितीयापत्तिः। वाक्यस्याप्रातिपदिकत्वात्। तात्पर्यानुरोधाच्च दर्शनकर्मत्वस्य धावने पर्यवसानमित्येवं रीत्यैकवाक्यत्वसंभवेऽपि भावप्रधानमिति वचनस्य भाष्यसंमतार्थकस्य विरोधो दुर्वारो नैयायिकानामित्यर्थ इति। इत्थं चेति। प्रत्ययार्थस्य कर्त्रादेर्धात्वर्थं प्रति विशेषणत्वे प्रत्ययार्थसंख्यायाः प्रत्ययार्थकर्त्रादिविशेषणत्वे यद्वाऽऽख्यातार्थकर्तृप्रकारकबोधे जननीये धात्वर्थभावनोपस्थितेः, आख्यातार्थकर्मप्रकारकबोधे जननीये धात्वर्थफलोपस्थितेर्हेतुत्वे चेत्यर्थः। पचतीत्यत्रैकर्तृको विक्लित्त्यनुकूलो वर्तमानकालिको व्यापार इति बोधाकारः। भावप्रधानमाख्यातम्, क्रियाप्रधानमाख्यातम्, इति निरुक्तभाष्यानुरोधात्। एवं पच्यते इति कर्माख्यातेऽपि एककर्मिका या विक्लित्तिस्तदनुकूलो वर्तमानकालिको व्यापार इति व्यापारविशेष्यको बोधाकारः प्राचीनमतेन द्रष्टव्यः। नवीनास्तु पक्वस्तण्डुल इत्यादिकर्मकृदन्तस्थले व्यापारप्रयोज्यविक्लित्त्याश्रयस्तण्डुल इति बोदात्फलस्य व्यापारं प्रति प्राधान्यं दृष्टमिति कर्मतिङन्तेऽपि फलस्यैव मुख्यविशेष्यकत्वं युक्तमिति वदन्ति। तिङन्तेऽपि फलस्य मुख्यविशेष्यकत्वादेव प्रत्ययार्थे स्वप्रकृत्यर्थविशेष्यान्वयित्वमिति नियमस्य न त्यागः। पच्यते इत्यत्र प्रत्ययार्थे कर्मणि प्रकृत्यर्थःव्यापारावच्छिन्नफलं, तत्र विशेष्यं यय्फलं विक्लित्तिः तस्या आश्रयतासंबन्धेनान्वयाल्लक्षणसमन्वयः। तण्डुलाभिन्नकर्माश्रयिका व्यापारजन्या विक्लित्तिरिति बोधात्। भावार्थकतिङां धात्वर्थानुवादकमात्रत्वाद्भावतिङन्तस्थले धात्वर्थमावनैव मुख्यं विशेष्यम्। न च लडादिभिस्तत्र वर्तमानत्वं न बोध्येतेति वाच्यम्। वर्तमानत्वस्य धात्वर्थव्यापारविशेषणतया तिङो द्योतकत्वं तथैवानुभवात्। वाचकत्वपक्षेःऽप्यगत्याऽनुभवानुरोधेन तस्य धात्वर्थव्यापारविशेषणत्वस्वीकारात्। अथैवं तत्र संख्याप्रत्ययोऽपि कथमिति चेन्न। भावलकारे हि संख्यान्वयिकर्तृकर्मणोरप्रतीतेस्तत्रत्या संख्याऽनन्वितैव। न च वर्तमानत्ववद्‌भावनायामेव संख्यान्वयोऽस्त्विति शङ्क्यम्। भावनाया लिङ्गसंख्यानन्वयित्वेनैव धातुनोपस्थापनात्। एतदेव तस्या असत्त्वरूपत्वंमित्युच्यते। किंतु न केवला प्रकृतिः प्रयोक्तव्या नापि केवला प्रत्यय इति नियमेव साधुत्वार्थमेकवचनमेव प्रयुज्यते। तत्रापि नैवैकत्वसंख्यापेक्षा। एकवचनमुत्सर्गतः करिष्यत इति भाष्यसिद्धान्तात्। अयं भावःएकवचनम्, द्वयोर्द्विवचनम्, इति भङ्क्त्वा सूत्रन्यासः। बहुषु बहुवचनम्, इति यथास्थितमेव। तत्र द्वित्वबहुत्वयोर्द्विवचनबहुवचननियमे सति तयोरविषये संख्यानपेक्षणेनैकवचनमिति लभ्यत इति तदर्थ इति।  
 कर्तृवाचकचैत्रादिपदसमभिव्याहारस्थले त्वाख्यातोपस्थापितकर्तुश्चैत्रादिभिः सममभेदान्वयः। तथा चैकतण्डुलाश्रयिका या विक्लित्तिस्तदनुकूलैकचैत्राभिन्नाश्रयिका वर्तमानकालिकी भावनेति तण्डूलं पचति चैत्र इत्यत्र बोधः। एवं कर्मवाचकतण्डुलादिपदसमभिव्याहारेऽपि आख्यातोपस्थापितकर्मणस्तण्डुलादिभिः सममभेदान्वयात्तण्डुलः पच्यते चैत्रेणेत्यत्र एकचैत्राश्रयिका एकतण्डुलाभिन्नाश्रयिका या विक्लित्तिस्तदनुकूला सांप्रतिकी भावनेनति बोध इत्याशयेनाऽऽहदेवदत्तादिपदप्रयोगे त्विति। आख्यातार्थकर्त्रादिभिरिति। समानविभक्तिकनामार्थयोरेवाभेदान्वय इति। व्युत्पत्तेः सोमेन यजेत स्तोकं पचति, राजपुरुष इत्यादौ व्यभिचरितत्वेन दुष्टत्वादिति भावः।  
 आख्यातार्थकर्तृप्रकारकबोधे जननीये विषयतासंबन्धेन धातुजन्यभावनोपस्थितिः कारणमित्युक्तं, किं तु धातुमात्रस्य व्यापारवाचित्वं न दृश्यते नश्यतीत्यादौ व्यापारप्रतीतेरननुभवात्। तथा च तत्रोक्तकार्यकारणभावव्यभिचार इत्याशयेनाऽऽहघटो नश्यतीत्यत्रेति। अयं भावःनश् धातोर्न केवलं नाशोऽर्थः। किं तु \`णश अदर्शने' इति धातुपाठात्अदर्शनानुकूलो व्यापारोऽर्थः। स च व्यापारः प्रतियोगितासहितनाशसामग्रीसमवधानम्। अत्र नाशसामग्र्याः प्रतियोगितासाहित्यं च निरूपकतासंबन्धेन बोध्यम्। तथा च घटनिष्ठा या प्रतियोगिता, तन्निरूपिका या नाशसामग्री तत्समवधानमेव व्यापार इत्यर्थः। नाशसामग्री च शनैः शनैः क्रमिकावयवविशरणादिरूपा। एवं च घटाभिन्नाश्रयकोऽदर्शनानुकूलो व्यापार इति बोधान्न कार्यकारणभावभङ्ग इत्यर्थः। अत एवनश् धातोरदर्शनानुकूलव्यापारार्थकत्वादेव। तस्यां सत्यामितिः क्रमेणावयवविशरणाद्यात्मिकायां सामग्र्यां सत्यामित्यर्थः। अवयवक्षरणात्प्रकादर्शनानुकूलव्यापारसत्त्वपर्यन्तं नश्यति, व्यापारात्यये नष्टः, व्यापारस्य भावित्वे नङ्‌क्ष्यतीति प्रयोग उपपद्यते इत्यर्थः। देवदत्तो जानाति, इच्छतीत्यादौ वाक्यार्थबोधं वर्णयतिदेवदत्ताभिन्नाश्रयक इत्यादि। स चव्यापारश्चेत्यर्थः। अन्तत आश्रयतैवेति। अन्ततो गत्वा विचारे क्रियमाणे ज्ञानेच्छादिनिरूपिताऽऽश्रयतैव तदनुकूलो व्यापार इत्यर्थः। ज्ञानेच्छादीनामाश्रयमन्तराऽनुपलम्भात्तदुपलम्भजनकत्वेनाऽऽश्रयतैव व्यापारः। आश्रयताप्रापका ये व्यापारास्तदारोपादाश्रयज्ञानं पौर्वापर्यसत्तवाद्‌व्यापारत्वमित्यर्थः। वस्तुत आत्ममनःसंयोगोऽपि ज्ञानेच्छाद्यनुकूलव्यापारः संभवतीति बोध्यम्॥ 2 ॥  
 अथ क्व फले आश्रयान्वयः क्व च व्यापार इति प्रसङ्गसंगत्या तत्तात्पर्यग्राहकं वक्तुं भूमिकामारचयतिनन्वाख्यातस्येत्यादिना। \`आश्रये तु तिङः स्मृताः' इत्यनेनाऽऽख्यातस्य नाम केवलस्य तिङः कर्तृकर्मणोः शक्तिरुक्ता। ततश्च पचतीत्यत्रत्यतिपः सकाशात्कर्तृकर्मोभयबोध आपद्येत। उभयत्रापि शक्तेः सत्त्वादित्यर्थः। ननु सकृदुच्चारितः शब्दः सकृदर्थं गमयति, इति, अन्याय्यं चानेकार्थत्वं विना प्रमाणमिति च न्यायान्नैकदैवार्थद्वयबोध इत्यत आहकर्तृमात्रबोधवदिति। मात्रशब्देन कर्मार्थस्य व्यावृत्तिः। कर्मंमात्रस्यापीति। अत्र मात्रशब्दः कर्त्रर्थव्यावर्तकाः। बोधापत्तिरिति। यथा अनेकार्थकादपि हर्यादिशब्दात्कदाचित्सिंहमात्रस्य कदाचिच्चाश्वमात्रस्य बोधो जायते तात्पर्यग्राहकस्य प्रकरणादेः समानन्वात्तथा पचतीत्यत्रापि कदाचित्कर्ममात्रस्यापि बोधापत्तिः शक्तेः समानत्वादिति भावः। तात्पर्यग्राहकमिति। तत्तदर्थप्रतीतिर्भवत्वितीच्छयोच्चरितत्वरूपतात्पर्यविषयकग्रहजनकमित्यर्थः। शास्त्रप्रवर्तकाचार्यानुभवसिद्धतात्पर्यग्राहकमिति यावत्। तेन कस्यचिदाधुनिकस्य पच्यत इत्यत्र कर्तृबोधे तात्पर्यसत्त्वेऽपि पाणिन्याद्याचार्यतात्पर्याभावान्न कर्तृबोधः, किं तु कर्मबोध एवेत्यत आहफलब्यापारेति। तत्रेति तयोरित्यर्थकम्। ततश्च तयोःफलव्यापारयोर्मध्ये इत्यर्थः। ननु यदि तङ् फल आश्रयान्वयं द्योतयेत्तर्हि एधते निविशत इत्यादावाख्यातार्थश्रयस्य फलेऽन्वयापत्त्याऽतिप्रसङ्गोऽतोऽत्रोपसर्गप्रयुक्तत्वाभावविशिष्टः परस्मैपदिभ्य एवोत्पन्नस्तङ् ग्राह्यः। यगादिसमभिव्याहृतस्ताङिति यावत्। तेन निरुक्तादिस्थले न दोषः। यगिति। ननु सुख्यति दुःख्यतीत्यादिकण्ड्‌वादियगन्तस्थलेऽतिप्रसङ्गवारणाय तङ्समभिव्याहृतो यग्गृह्येत तथाऽपि कण्डूयते इत्यादौ दोष एवेति तन्निरासाय सार्वधातुके यगिवि सूत्रविहित एव यगत्र ग्राह्यः। एवं चिणपि \`चिण्भावकर्मणोः' इति विहित एव ग्राह्यः। तेन दीपजनेति चिणन्तेऽदीपीत्यादौ नातिप्रसङ्गः। आदय इति। आदिना चिण्वदिट्। यथा कारिष्यते घट इत्यादौ। तथा \`कुषिरञ्जोः प्राचांo' इति विहिते श्यन्‌परस्मैपदे अपि द्योतके। यथा रज्यति घटः स्वयमेवेत्यादौ। लिडादावप्युक्तरीत्या प्रकरणादिकमेव द्योतकत्वेनानुसंधेयम्। तङादयः कर्मद्योतकाः शबादयश्च कर्तृद्योतका इत्येवं व्यवहारोपपत्तय आहफलान्वय्याश्रयस्येत्यादिना समुदायार्थ इत्यन्तेन। तात्पर्यं ग्राहयन्तीति। तत्तदर्थप्रतीच्छिं जनयन्तीत्यर्थः॥ 3 ॥  
 निरुक्ततात्पर्यग्राहकत्वमाक्षिपतिएमिति। तङादीनां फले, शबादीनां च व्यापारे आश्रयान्वयद्योतकत्वे सतीत्यर्थः। व्यभिचार इति। कार्यकारणभावभङ्गः। अबोधि सः, पच्यते ओदनः स्वयमेवेत्यादौ च यगादिसत्त्वेऽपि फले आश्रयान्वयाभावाच्छबादीनामसत्त्वेऽपि व्यापारे आश्रयान्वयसत्त्वाच्च कारणसत्त्वे कार्याभावरूपोऽन्वयव्यभिचारः, कार्यसत्त्वे कारणाभावरूपो व्यतिरेकव्यभिचारश्चाऽऽयातीत्यर्थः। व्यभिचारमेव रपष्टयितुं तत्साधनप्राक्रियां विशदयतिकर्मणः कर्तृत्वेति। यदा सौकर्यातिशयं द्योतयितुं कर्तुः पुरुषस्य व्यापारो न विवक्ष्यते किं त्वोदनादिकर्मगत एव व्यापारो विक्लित्त्याद्यनुकूलत्वेन विवक्षितस्तदा पच् धातोः कर्तरि लकारे कृते \`कर्मवत्कर्मणाo' इति शास्त्रेण कार्यातिदेशविधानाद्यगात्मनेपदादीनां सत्त्वेऽपि आख्यातात्कर्तुरेव बोधादाख्यातार्थाश्रयस्य व्यापार एवान्वयो न तु फले इत्यर्थः। तथा अबोधीत्यत्रापि बुध्यतेः कर्तरि लुङि तत्स्थाने आत्मनेपदप्रथमपुरुषैकवचनतादेशे दीपजनेत्यादिना चिणि चिणो लुगिति तादेशस्य लुकि सत्यत्रापि नाऽऽश्रयस्य फलेऽन्वयः किं तु व्यापार एवेत्यत आहउत्सर्गोऽयमित्यादि। क्रर्मकर्त्रिति। पच्यत ओदनः स्वयमेवेत्यादौ, आदिपदात्क्रमादमुं नारद इत्यबोधि स इत्यादौ च विपर्ययात्वैपरीत्य त् तङादिः कर्मद्योतकः शबादिश्च कर्तृद्योतक इत्येवंरूपः पूर्वोक्तोऽर्थः, उत्सर्गः उत्सृज्यते क्वचित्त्यज्यते इति व्युत्पत्त्या सामान्यभूतो बहुषूदाहरणेपु तथा सत्त्वात्प्रायिको न तु सार्वत्रिक इत्यर्थः। तस्मात्पूर्वोक्तार्थस्यासार्वत्रिकत्वात्। यथोचितंअननुगतमपि व्युत्पत्त्यनुसारित्वादुचितमिति यावत्। यथागमंशास्त्रानुसारेणैव द्योतकत्वं स्वीकर्तव्यमिति भावः। एतदेव शाब्दबोधवर्णनेन स्पष्टयितुमाहअत्र हीति। नारद इत्यबोधत्यिस्य शाब्दबोधं प्रदर्शयन्नाहसामान्येति। पूर्वं त्विषां चय इति, ततः शरीरीति, ततः पुमानिति ततो नारद इति क्रमिकज्ञानमध्ये पूर्वं पूर्वं सामान्यज्ञानमुत्तरोत्तरं च विशेषज्ञानमिति बोध्यम्। एकनारदेति। एको यो नारदस्तद्विषयकं ज्ञानमित्यर्थः। अत्र निपातेनेतिशब्देन कर्मणोऽभिहितत्वान्न नारदशब्दोत्तरं द्वितीया। भट्टनागेशमते तु \`नारदः' इत्याकारकं यज्ज्ञानं तदनुकूल इत्यादिर्बोधोऽवगन्तव्यः। तत्र नारद इति प्रथमान्तस्याप्रातिपदिकत्वान्न द्वितीयाप्राप्तिरपि। क्वचिन्निपातेनेति तु ते नानुमन्यन्ते। तिङ्‌कृत्ताद्धितसमासानामेव भाष्ये परिगणनात्। यदुक्तं यथागपमिति तत्तात्पर्यमाहसकर्मकेत्यादि। व्यापारव्यधिकरणफलवाचको यो धातुस्तत्समभिव्याहृतं भावकर्तृसाधारणभावकर्मणोः, सार्ववातुके यगित्यादिसूत्राविहतं यच्चिण्यगादिकं तद्‌द्योतकमिति भावः। पच्यते ओदनः स्वयमेवेत्यादौ कर्मवादित्यनेन शास्त्रातिदेशपक्षे भावसाधारणविधिविहितयगात्मनेपदयोः सत्त्वात्फल एवाऽऽश्रयान्वयकर्तव्यतारूपाऽतिव्याप्तिः स्यात्। तत्परिहाराय सकर्मकेत्यादि समभिव्याहृतान्तं विशेषणं दत्तम्। तथा च कर्मकर्तरि धातोः प्रायेणाकर्मकत्वादत्रत्ययगात्मनेपदयोः सकर्मकधातुसमभिव्याहृतत्वाभावान्न तयोः कर्मद्योतकतेति भावः। अबोधि श्रीकृष्ण इत्यादौ चिणः सकर्मकधातुसमभिव्याहृतत्वेनातिप्रसङ्गः स्यात्तद्वारणाय भावसाधारणेत्यादि यगादेर्विशेषणम्। ततश्चाबोधीत्यत्रत्यचिणो दीपजनेति विहितत्वेन भावसाधारणविधिविधेयत्वाभावान्न तस्य कर्मद्योतकत्वमित्यर्थः। चिण्यगादिविधायकतत्तच्छास्त्रज्ञानरहितस्य तु प्रकरणादिकमेव तात्पर्यग्राहकम्। एवं लिडादावपि बोध्यम्। अन्यथा \`पेचे, इत्यत्र कर्तृकर्मणोरुभयोरपि समानत्वात्तात्पर्यग्राहकदौर्लभ्येनानवस्था प्रसज्येत। एतेनाऽऽख्यातस्य कर्मकर्तृभावेषु शक्तिसत्त्वेन पचतीत्यादौ सर्वत्रैव भावना यथा प्रतीयते तद्वत्कर्मकर्तृभावानां सर्वत्र प्रतीत्यापत्तिस्तेषु शक्तिसत्त्वादिति परास्तम्। यगादेस्तात्पर्यग्राहकत्वकथनादिति बोध्यम्॥ 4 ॥  
 अथ सामान्यत उक्तं धातोर्व्यापरवाचित्वं साधकबाधकविचारेम द्रढयितुं भूमिकामारचयतिएवमित्यादि। आश्रये तु तिङ स्भृता इत्यादिनिरुक्तरीत्या वाक्यार्थं निरूप्येत्यर्थः। ननु सामान्यतो धातोर्व्यापारवाचित्वकथनानन्तरमवसरसंगत्या साधकबाधकयुक्तिभिस्तद्‌व्यवस्थापनमेवाऽऽदावुचितं न वाक्यार्थोपवर्णनमित्याशङ्क्याऽऽहसूचीकटाहेति। यत्र कश्चिल्लोहकारः प्रथमतः कर्तव्यत्वेन प्राप्तमपि कटाहनिर्माणं बह्वायाससाध्यत्वात्परित्यज्य पश्चात्कर्तव्यत्वेन प्राप्तमपि सूचीनिर्माणं स्वल्पायाससाध्यत्वाद् यत्प्रथमं करोति सऽयं सूचीकटाहन्यायः। लोकव्यवहारेऽपि एकदैव कार्यद्वयप्रसङ्गे लघु कार्यं पूर्वं क्रियते पश्चाच्च महदिति प्रसिद्धमेव। तथा चैतन्न्यायानुसारेण खण्डनीयवादिविप्रतिपत्तीनां स्वल्पत्वाद् दुर्बोधत्वाभावाच्च तन्निराकरणेन वाक्यार्थस्य सुप्रतिपादतया सुगमतया च स एवाऽऽदौ वर्णितः, न तु धात्वर्थो व्यवस्थापितः। तत्र निराकरणीयवादिविप्रतिपत्तीनां बहुत्वान्नैकविधदुरूहतर्कजालजटिलत्वाच्च तस्य तदानीं दुरधिगमत्वादिति ज्ञेयम्। लडाद्यन्त इति। अत्रान्तशब्दः परसमीपबोधकः। लडादिरन्तः परसमीपो यस्मादित्यतद्‌गुणसंविज्ञानबहुव्रीहिः। तथा च लडाद्यन्त इत्यस्य धातावित्यर्थः। धातौ भावनाया अवाच्यत्वमित्यन्वयेन धातुनिष्ठवाचकतानिरूपितवाच्यत्वाभावो भावनासंबपन्धीति वदतः प्राभाकरादीन् प्रतीत्यर्थः। यद्वा भावनानिष्ठवाच्यतानिरूपितवाचकत्वाभावो धातौ इति वदत इत्यादिरर्थः। भावनाया धातुवाच्यत्वे, तयोः प्रत्ययार्थप्राधान्यमिति न्यायेन तस्याः प्राधान्यानुपपत्त्या धात्ववाच्यत्वमिति हि तेषामाशयः। प्राभाकरादिनित्यादिशब्देन नैयायिकसंग्रहः। यद्यपि फलानुकूलो व्यापारो धात्वर्थ इति नैयायिका मन्यन्ते तथाऽपि नासौ तन्मते भावनाशब्दव्यवहार्यः। एवं च मीमांसकानुद्दिश्य साधकबाधकयुक्तिभिर्भावनाया धातुवाच्यत्वं नैयायिकान् प्रति धात्वर्थव्यापारस्य भावनापदवाच्यत्वं च द्रढयितुमाहव्यापारो भावनेति। यो ह्यर्थो व्यापारशब्देनोच्यते स एवार्थो भावना, उत्पादना, क्रियेति शब्दैर्व्यवह्रियते इतिकारिकपूर्वार्धस्यार्थः। कीदृशो ह्यर्थो व्यापारपदव्यपदेश्यः? इति चेद्धरिकारिकोक्त्यनुसारेणोच्यतेफूत्कारत्वादितत्तद्रूपेण भासमानैरवयवैर्युक्तः, संकलनात्मिकया बुद्ध्या प्रकल्पितो योऽभेदस्तद्रूपः, यः क्रमजन्मनां बुद्धिस्थानामधिश्रयणादीनां व्यापाराणां समूहः स इति। तादृशार्थवाचकव्यापारपदं भावनादिशब्दैर्विव्रियत इति विव्रियमाणविवरणयोः समानार्थत्वेन धातोर्भावनावाचित्वं सिध्यति। फलव्यापारयोर्धातुरित्युक्तत्वादिति भावः। भावना सैवेत्यत्र सा एवेति पदविभागः। यो हि व्यापारः सैव भावनेत्यर्थः। उद्देश्यप्रतिनिर्देश्ययोरैक्यमापादयत्सर्वनाम तदन्यतरलिङ्गभागित्यभियुक्तोक्तेः। यत्कर्म णा चेत्स कर्तेतिवत्। यद्वा स एवेति पुंलिङ्गनिर्द्देशोऽस्तु। यो व्यापारः स एव भावनेत्यर्थः।सोऽचि लोपे चेत्पादपूरणमिति स इत्यस्य सोर्लोपे साधुत्वादिति भावः। ननु स्यादेतत्पूर्वोक्तं सर्वं युक्तं, यदि धातोर्व्यापारवाचित्वं सिध्येत्, तत्रैव किं प्रमाणमिति जिज्ञासायां तस्मात्करोतिर्धातोः स्याद्‌व्याख्यानमित्यग्रे वक्ष्यमाणतया पचतिपाकं करोति, गच्छतिगमनं करोति, इंत्येवं व्यापारार्थककृञा पच्यादिधातुविवरणस्यैव प्रमाणत्वमिति प्रदर्शयन्नाहपचतिपाकमुत्पादयतीत्यादि। ननु व्यापारो भावना सैवेति कारिकायां या क्रिया सैव भावना सैव चोत्पादना, इत्युक्तेऽपि क्रियाया भावनात्वसिद्धौ किमर्थं व्यापारपदं निवेशितमित्यत आहव्यापारपदं चेति। अयत्नानामिति। कृतिपदवाच्यो यः प्रयत्नस्तद्भिन्नानामपि फूत्कारादिव्यापाराणां तत्तद्विशेषरूपेण भावनापदवाच्यत्वसिद्ध्यर्थं व्यापारपदमुपात्तम्। क्रियाशब्देन तु भावार्थकशप्रत्ययव्युत्पन्नेन कृतिशब्दवद्यत्नार्थकेन कृतेरेव चेतनमात्रनिष्ठाया भावनापदवाच्यत्वं लभ्येत न तु चेतनाचेतसाधारणानां व्यापाराणामिति भावः। क्रियापदं च तादृशव्यापाराणां धातुवाच्यत्वं क्रियापदवाच्यत्वं च बोधयितुमित्यर्थः। अत एवेति। तेन तेन रूपेण व्यापारस्य धातुवाच्यत्वादेव। बोधः सर्वसिद्ध इति। सर्वानुभवसिद्धस्य विशेषरूपेण बोधस्यापह्नवोऽयुक्त इति भावः। एवं व्यापारस्य विशेषरूपेण धातुवाच्यत्वादेव चैत्रः पचतीति वाक्यजन्यबोधदशायां चैत्रः फूत्कारादिमान्न वेति संशयो न जायते, सामान्यरूपेम बोधे तु अस्ति नास्तीत्यन्यतरकोटिनिश्चयाभावेन संदेहो दुर्वार इति भावः। अथ फूत्कारत्वादीनां गुरुत्वान्नानात्वाच्च वाच्यतावच्छेदकत्वस्वीकारोऽयुक्त इति तदपेक्षया लघुत्वादेकत्वाच्च कृतित्वस्यैव धातुवाच्यतावच्छेदकत्वस्वीकार उचित इति नैयायिकसंमतनियमद्वारा धातोः कृतिवाचकत्वं साधयन्नाशङ्कते तटस्थःन चैवमित्यादिसाध्वीत्यन्तेन। एवमिति। उक्तरीत्या फूत्कारादिब्यापाराणां धातुवाच्यत्वे। एषांफूत्कारत्वादीनाम्। शक्यतावच्छेदकत्वे स्वीकृते सतीति शेषः। गौरवेति। तेषां गुरुत्वादनेकत्वाच्चेत्यर्थः। कृतित्वमेवेति। फूत्कारत्वाद्यपेक्षया कृतित्वस्यप्रवृत्तित्वरूपकृतित्वमिष्टसाधनताज्ञाननिरूपितकार्यतांवच्छेदकतयासिद्धो जातिविशेषः।लघुत्वाज्जातित्वेनकत्वाच्चेत्यर्थः। एवकारेण फूत्कारत्वादेर्व्यावृत्तिः। तदवच्छेदकमिति। धातुवाच्यतावच्छेदकं वक्तव्यमित्यर्थः। तथा च विक्लित्त्यनुकूला कृतिर्धांत्वर्थोऽस्त्विति शङ्काभिप्रायः। कृतिश्च यत्न एव। नन्वेवं कृतेर्धातुवाच्यत्वे रथो गच्छतीत्यादावचेतने रथादौ यत्नस्य बाधाद्‌व्यापारादिप्रतीतिः सर्वानुभवसिद्धा कथं निर्वाह्येत्यत आहरथो गच्छतीत्यादाविति। जानातीत्यस्य देवदत्त इत्यादिः। आदिपदादिच्छति नश्यतीत्यादिपरिग्रहः। व्यापारत्वादीत्यादिनाऽऽश्रयत्वप्रतियोगित्वयोः परिग्रहः। स च लक्षणयेत्यर्थः। नैयायिकरीतिरिति। लकाराणां कृतौ शक्तिर्लाघवान्न तु कर्तरि, कृतिमतः कर्तृत्वेन तत्र शक्तौ गौरवादिति मन्यमानैर्नैयायिकैर्व्यापारे आश्रयत्वे वा लक्षणामङ्गीकृत्य यथा रथो गच्छतीत्ययं प्रयोगः साधितस्तद्वत्कृतेर्धात्वर्थत्वेऽपि शङ्ककेन मया साधयितुं शक्य इत्यर्थः। अत्र तटस्थस्य कृतेर्धात्वर्थत्वसमर्थनार्थमेव नैयायिकरीत्यनुसरणं न त्वन्याशसमर्थन इति बोध्यम्।  
 अवच्छेदकत्वे हीत्थं नियमःसंभवति लघौ, गुरौ तदभाव इति। मानान्तरसिद्धे लघुधर्मेऽवच्छेदकत्वे संभवति सति गुरुधर्मेऽवच्छेदकत्वं न कल्पनीयम्। यथा प्रमेयधूमाभावप्रतियोगिताया अवच्छेदकत्वं प्रमेयधूमत्वसमनियते शुद्धधूमत्व एवाङ्गीक्रियते न तु प्रमेयत्वविशिष्टधूमत्वे, लघुगुरुधर्मयोरुभयोरपि शब्दशक्त्यात्मकमानान्तरसिदधत्वादिति हि तस्यार्थः, न तु मानान्तरागम्येऽपि लघुधर्मे केवललाघवानुरोधेन तत्स्वीकार्यमिति। ततश्च फूत्कारत्वाद्योपक्षया कृतित्वस्य लघुधर्मत्वेऽपि मानान्तरगम्यत्वाभावाद्‌दृष्टान्तबलेन च गुरुधर्मेऽप्यवच्छेदकत्वस्वीकारसंभवात्प्रकृतस्थले निरुक्तनियप्रसंगत्यसंभवेनायुक्ता तटस्थाशङ्‌केत्याशयेनाऽऽहशक्यतावच्छेदकत्वस्यापीति। यथआ गङ्गायां घोष इत्यत्र लक्षणयोपस्थितार्थगते गङ्गातीरत्वात्मके गुरुधर्मे लक्ष्यतावच्छेदकत्वं स्वीक्रियते तद्वत्फूत्कारत्वादिगुरुधर्मेऽपि शक्यतावच्छेदकत्वस्वीकारे बाधकाभावादित्यर्थः। तयोर्वैषम्येति। शक्तिलक्षणयोरुभयोरपि पदतदर्थसंबन्दरूपत्वाविशेषेण लक्ष्यतावच्छेदकत्वं गुरुधर्मे शक्यतावच्छेदकत्वं तु न तत्रेत्येवं वैलक्षण्यकरणस्य प्रमाणाभावेनानुचितत्वात्पचतीत्यतो विक्लित्त्यनुकूलो यत्न इति बोधस्याऽऽनुभविकानामनुदयाच्च सर्वथाऽयुक्तं तटस्थाशङ्कितं धातोः कृतिवाचकत्वमिति भावः।  
 ननु न केवललाघवानुरोधेन कृतित्वस्य धातुवाच्यतावच्छेदकत्वमाशङ्‌कितं किंतु मानान्तरगम्यत्वसंभवसहकृतेनैव लाघवेनेति सूचयंस्तस्य मानान्तरगम्यत्वसंभवमाशङ्कतेन चेति। अयं भावःकृञो यत्नार्थकत्वमवश्यमेष्टव्यम्। यत्नजन्यत्वानुसंधानदशायामेव पटः कृत इति कृतव्यवहारदर्शनात्। यत्नजन्यत्वानुसंधानाभावे तु तत्राङ्कुरः कृत इति कृतव्यवहारदर्शनात्। किं त्वङ्कुरो जात इत्येवमकृतव्यवहारदर्शनात्। इत्थं च पचतीत्येतद्धटकपच्‌धातोः पाकं करोतीत्येवं यत्नार्थककरोतिना विवरणात्, किं करोतीति यत्नविषयकप्रश्ने पचतीत्युत्तरस्य यत्नार्थकत्वं विनाऽनुपपत्तेश्च यत्न एव धातोरथं इति शङ्काभिप्रायः यत्नश्च कृतिरेव। संभवेदेवं यदि कृञो यत्नार्थकत्वं सुवचं स्यात्, तदेव तु दुर्लभमिति दूरे धातोर्यत्नार्थकत्वकथनमित्यभिप्रेत्याऽऽहरथ इति। अत्र रथपदानुपादाने गमनानुकूलयत्नस्य चैत्रादिचेतननिष्ठस्य विद्यमानत्वेन न तादृशप्रयोगहानिरतो \`रथः' इत्युक्तम्। अङ्कुरः कृत इत्येतावन्मात्रोक्तौ यत्नापरपर्यायेश्वरीयकृतिजन्यत्वमादाय निरुक्तप्रयोगोपपत्तिरत उक्तं बीजादिनेति। एवं च रथबीजादावचेतने यत्नस्य सर्वथा बाधात्तादृशप्रयोगासंगत्या नैव कॉञो यत्नवाचित्वमपि तु व्यापारवाचित्वं विना निरुक्तप्रयोगानुपपत्तेः कृञो व्यापारे लाक्षणिकत्वान्न तेन यत्नार्थकत्वभङ्ग इति वाच्यम्। संभवति मुख्यार्थकत्वे लाक्षणिकार्थकल्पनाया अन्याय्यत्वात्। तथा च बहुशः कृञो व्यापारवाचित्वदर्शनेन व्यापार एव कृञः शक्तिरुचितेति तादृशार्थककरोतिना धातोर्विवरणाद्‌विव्रियमाणविवरणयोः समानार्थकत्वनियमाद्धातोर्व्यापारवाचित्वमवश्यं स्वीकरणीयमित्याशयः। विवरणं च तत्समानार्थकपदान्तरेण तदर्थकथनम्। पचतीत्यनेन समानार्थकं यत्पदान्तरं पाकं करोतीत्याकारकं तेन पचतीत्यस्यार्थकथनमिति बोध्यम्।  
 अथ कृञोऽकर्मकतापत्तेरिति कारिकोत्तरार्धमवतारयितुं भूमिकामारचयतिकिंचेत्यादिना। भावनायाःव्यापाररूपभावनायाः। अवाच्यत्वेधातुनिरूपितवाच्यत्वाभावे तिङ्‌निरूपितवाच्यत्वाभावे च सतीत्यर्थः। ततश्च फलमात्रस्य धात्वर्थत्वे पर्यवसन्ने स्वजनकव्यापारव्यधिकरणधात्वर्थफलाश्रयत्वं, धात्वर्थफलाश्रयत्वमेव वा कर्मत्वं वक्तव्यम्। अत्र स्वपदेन फलं ग्राह्यम्। एवं च उत्पत्त्यर्थकाद्‌भूधातोस्तदनुकूलव्यापारवाचके णिच्‌प्रत्यये कृते घटं भावयतीत्यत्र उत्पत्तिरूपधात्वर्थफलाश्रयत्वेन कर्मत्वाद्यथा घटपदोत्तरं द्वितीया भवति तद्वद् घटोभवतीत्यत्रापि उत्पत्तिरूपधात्वर्थफलाश्रयत्वेन कर्मत्वाद् घटपदोत्तरं द्वितीयापत्तिः स्यात्। अत्रेदं बोद्यम्। णिजन्तस्थले स्वजनकेत्यादि प्रथमं कर्मलक्षणं, द्वितीयं तु शुद्धे णिजन्ते चेति। घटो भवतीत्यत्र घटपदोत्तरं द्वितीयापत्तिं वारयितुं शङ्कतेन चात्र घटस्येति। कर्मसंज्ञाया बाधादिति। घटो भवतीत्यत्र घटस्य कर्तृत्वेन प्रतीतेघटस्योत्पत्तिरूपफलाश्रयत्वेऽपि परया कर्तृसंज्ञया कर्मसंज्ञाया बाधान्न द्वितीयापत्तिरिति भावः शङ्ककस्य। यदुक्तं घटस्य कर्तृत्वं तन्न संभवतीत्याहअनुगतेति। चेतनाचेतनैतदुभयवृत्तिकर्तृत्वलक्षणस्य त्वया वक्तुमशक्यतया घटस्य कर्तृत्वाभावाद्‌दुर्निवारा द्वितीयोत्यर्थः। गटस्याकर्तृत्वमेव प्रतिपादयतिकृत्याश्रयत्वस्येत्यादि। यदि तत्तद्धात्त्वर्थफलानुकूलकृत्याश्रयत्वं कर्तृत्वमुच्यते तर्हि प्रयत्नापरपर्यायायाः कृतेश्चेतनमात्रनिष्ठधर्मत्वेनाचेतने तदभावेन घटोऽस्तीत्यादावव्याप्तिः। कारकचक्रेति। प्रकृतधातूपात्तक्रियान्वययोग्यकारकसमुदायप्रवर्तकत्वं तदिति चेत्स्थाली पचति असिश्छिनत्तीत्यादौ स्थाल्यादेरचेतनस्य कारकचक्रप्रवर्तकत्वाभावेनाव्याप्तिरेव। अभावादिति। घटस्याचेतनत्वात्कृत्याश्रयत्वस्य कारकचक्रप्रयोक्तृत्वस्य चाभाव इति भावः। तथा च कृत्यादिमत एव कर्तृसंज्ञाया उक्तत्वात्कृत्याद्यभावे कर्तृसंज्ञाप्राष्त्यभावेन कर्मसंज्ञाया अनपवादत्वाद्वितीयापत्तिर्दुर्वारेत्यर्थः। मम मते धातूपात्तव्यापाराश्रयत्वेन कर्तृत्वान्न द्वितीया किंतु प्रथमैवेति न दोषः। एवं धातोर्व्यापारावाचकत्वावादिनैयायिकमतं निराकृत्य फलं धात्वर्थः, व्यापारः प्रत्ययार्थ इति वादिनं मीमांसकं प्रत्याचष्टेधात्वर्थानुकूलेति। अयं भावःस्वतन्त्रः कर्तेति सूत्रे स्वातन्त्र्यंधात्वर्थ फलानुकूलव्यापाराश्रयत्वं, तच्च घटे उत्पत्त्यनुकूलव्यापारसत्त्वेनाबाधितमेवेति तादृशस्वातन्त्र्यमेव कर्तृत्वं मया मन्यत इति। तदपि न, अतिव्याप्तत्वादित्याहकारकमात्रेति। मात्र शब्दः कार्त्स्न्ये। कर्मकरणादिसर्वेष्वपि कारकेषु तत्तद्धात्वर्थफलानुकूलयत्किंचित्क्रियाश्रयत्वसत्त्वेनातिप्रसङ्गः। क्रियाजनकत्वस्यैव कारकत्वादित्यर्थः। ननु सर्वेषु कारकेषु घात्वर्थानुकूलव्यापाराश्रयत्वरूपस्वातन्त्र्यसत्त्वेऽपि यस्य आख्यातोपात्तव्यापाराश्रयत्वेन स्वातन्त्र्यं विवक्ष्यते तस्यैव कर्तृसंज्ञा भवति इति स्वतन्त्रः कर्तेति सूत्रप्रणयनसामर्थ्यादवगम्यते। अन्यथा परया कर्तृसंज्ञया बाधादपादानादिसंज्ञा निर्विषयाः स्युः। ततश्च काष्ठैः स्थाल्यां तण्डूलं पचतीत्यादौ करणादिकारकप्रयोगस्य विलय एव स्यात्। अत एव लघुमञ्जूषायां नागेशभट्टैरुक्तं सुबर्थविचारेसर्वेषां स्वस्वव्यापारद्वारा स्वातन्त्र्येणैव क्रियानिष्पादकत्वात्कर्तृकारकत्वम्। अत्र स्वातन्त्र्येत्यस्य स्वातन्त्र्यविवक्षयैवेत्यत्थः ततः केन कः किं पचतीत्यादिविवक्षायां स्वस्वव्यापारवशेन करणादित्वं भवत्येवेति। हरिमाऽप्युक्तम्निष्पत्तिमात्रे कर्तृत्वं सर्वत्रैवास्ति कारके। व्यापारभेदापेक्षायां करणादित्वसंभवः॥ यथा पुत्रजन्मनि पित्रोः कर्तृत्वेऽपि कः कस्यां का च कस्मादितिभेदेन विवक्षायामयमस्यामियमस्मात्पुत्रं जनयतीति व्यवहारोऽप्युपपद्यत इति च। कारक इति सूत्रे भाष्येऽप्युक्तम्स्थालीस्थे यत्ने कथ्यमाने स्थाली स्वतन्त्रा, इति। विवक्षितस्वातन्त्र्यवतीति तदर्थः। एवं च स्वातन्त्र्स्य विवक्षाधीनत्वान्नातिप्रसङ्गो नापि घटो भवतीत्यत्र द्वितीयाप्रसङ्गःघटनिष्ठधात्वर्थफलानुकूलव्यापारस्यैव स्वातन्त्र्यविवक्षणेन कर्तृसंज्ञाया अपरिहार्यत्वादित्यत आहअप चेत्यादि। उच्छिन्नः स्यादिति। यदि व्यापाररूपा भावना धातुवाच्या न स्यात्तर्हि सकर्मकोऽयं धातुरयं चाकर्मक इत्येवं विभागः सर्वथा दुरुपपाद इत्यर्थः। सिद्धान्तसंमतं सकर्मकलक्षणमाहस्वार्थफलेत्यादि। स्वपदेन धातुर्ग्राह्यः। तथा च धातुवाच्यं यत्फलं तादृशफलव्यधिकरणो यो व्यापारस्तद्वाचकत्वं धातोश्चेद्भवति तदा सोऽयं धातुः सकर्मक इत्युच्यते। भूप्रभृतावकर्मकेऽतिप्रसङ्गवारणाय स्वार्थफलव्याधिकरणेति व्यापारविशेषणम्। तथा च भूप्रभृतेरकर्मकधातोः स्वार्थफलसमानाधिकरणव्यापारवाचकवान्न सकर्मकत्वमित्यर्थः। ननु भूप्रभृतीनामपि पच्यादिधात्वर्थफलव्याधिकरणव्यापारवाचकत्वादतिप्रसङ्गस्तदवस्थ एवेति चेन्न। फले स्वार्थेतिविशेषणदानात्। स्वार्थो यत्फलं तद्‌व्यधिकरणेत्यर्थाद्‌भूप्रभृतेर्व्यापारस्य पच्यादिधात्वर्थफलव्यधिकरणत्वेऽपि स्वारथफलव्यधिकरणत्वाभावान्न क्षतिः। ननु ग्रामं गच्छति चैत्रः, इत्यादौ गम्यादिधात्वर्थफलस्य संयोगस्य द्विष्ठत्वेन ग्रामचैत्रोभयवृत्तित्वाच्चैत्रनिष्ठव्यापारस्य गम्यादिधात्वर्थफलव्यधिकरणत्वाभावेनाव्याप्तिः। तथा च गम्यादिधातोः सकर्मकत्वं न स्यादिति चेन्न। फलव्यधिकरणत्वं च फलतावच्छेदकसंबन्धेन यत्किंचित्तद्धात्वर्थफलाधिकरणभिन्नवृत्तित्वं विवक्षितम्। फलाधिकरणयोर्द्वयर्मध्ये किंचिदेकं यत्फलाधिकरणं तदपेक्षया भिन्नवृत्तित्वं व्यापारस्येति तदर्थः। व्यापारस्य यत्किंचित्फलाधिकरणभिन्नवृत्तित्वं ग्राह्यं नतु यावत्फलाधिकरणभिन्नवृत्तित्वमिति यावत्। तथा च गम्यादिव्यापारस्य यावत्फलाधिकरणभिन्नवृत्तित्वाभावेऽपि गम्यादिधात्वर्थसंयोगात्मकफलाधिकरणयोर्ग्रामचैत्रयोर्मध्ये यदेकं फलाधिकरणं ग्रामः, तदपेक्षया भिन्नो यश्चैत्रस्तद्‌वृत्तिव्यापारवाचकत्वान्न सकर्मकेषु गम्यादेरसंग्रह इत्यर्थः। न च घटो भवतीत्यत्र उत्पत्त्यनुकूलो व्यापारो भूधात्वर्थः। तत्र व्यापारस्य घटवृत्तित्वं, फलस्य तूत्पत्त्यात्मकस्य कालिकसंबन्धेन कालवृत्तित्वमिति कृत्वा स्वार्थफलव्यधिकरणव्यापारवाचकत्वादकर्मके भूप्रभृतौ सकर्मकलक्षणातिव्याप्तिरिति शङ्क्यम्। फलतावच्छेदकसंबन्धेनेति निवेशनात्। तथा च फलतावच्छेदको यः संबन्धः, तेन संबन्धेन किंचिद्यत्फलाधिकरणं तदपेक्षया यद्भिन्नं तद्‌वृत्तित्वं व्यापारस्य विवक्षितमित्यर्थः। एवं च घटो भवतीत्यादौ भूप्रभृतेर्व्यापारस्य कालिकसंबन्धेन फलाधिकरणकालापेक्षया भिन्नो यो घटस्तद्‌वृत्तित्वेऽपि फलतावच्छेदकसमवायसंबन्धेन यदुत्पत्तिरूपफलाधिकरणं घटस्तद्‌वृत्तित्वेन फलव्यधिकरणत्वाभावान्नातिव्याप्तिरिति भावः। ननु जीवतीत्यादितः प्राणान् धारयतीति संप्रत्ययात्प्राणधारणानुकूलो व्यापारो जीवतेरर्थः। तत्र व्यापारो देवदत्तादिनिष्ठः। धारणात्मकं फलं च प्राणनिष्ठम्। धारणं समवस्थापनम्। तथा च स्वार्थफलव्यधिकरणव्यापारवाचकत्वाज्जीवत्यादावकर्मकेऽतिप्रसङ्ग इति चेत्स्वार्थफले धात्वर्थामविष्टाश्रयकत्वं विशेषणं देयम्। धात्वर्थाप्रविष्टाश्रयकस्वार्थफलेत्यादि लक्षणम्। धात्वर्थेऽप्रविष्टोऽनन्तर्भूत आश्रयो यस्य फलस्येति तदर्थः। तथा चात्र धारणात्मकधात्वर्थफलाश्रयस्य प्राणस्य धात्वर्थेऽन्तर्भूतत्वान्नातिप्रसङ्ग इति भावः। एवमविवक्षितकर्मकत्वाभाववत्त्वमपि स्वार्थे विशेषणं देयम्।  
 विविगमनाविरहात्प्रकारान्तरेण सकर्मकत्वं लक्षयतिस्वार्थव्यापारेत्यादि। स्वार्थःधात्वर्थः, धातुवाच्य इत्यर्थः। एतादृशो यो व्यापारस्तद्‌व्यधिकरणं यत्फलं तद्वाचकत्वं सकर्मकत्वमित्यर्थः। व्यापारव्यधिकरणत्वं च व्यापारानधिकरणवृत्तित्वं वोध्यम्। धातुवाच्यो यः फूत्कारादिव्यापारस्तदधिकरणं देवदत्तादि, तदनधिकरणं यत्तण्डुलादि, तद्‌वृत्तिविक्लित्त्यादिफलवाचकत्वात्पच्यादौ लक्षणसमन्वयः। फलतावच्छेदकसंबन्धनिवेशनादि पूर्ववद्वोध्यम्।  
 असंभवीति। निरुक्तं सिद्धान्तसंमतं सकर्मकत्वमन्यथानुपपन्नमिति धातोर्व्यापाररूपभावनावाचकत्वमवश्यमङ्गीकरणीयमिति भावः। प्रकारान्तरेण सकर्मकत्वस्य व्यवस्थितत्वमाशङ्क्य प्रत्याचष्टेअन्यतमत्वं तत्त्वमित्यादिना। सकर्मकत्वेनाभिमता यावन्तो धातवस्तान् प्रत्येकं प्रातिस्विकरूपेण परिगणय्य तावत्समुदायघटकत्वरूपमन्यतमत्वं तदेव च तत्त्वं सकर्मकत्वमिति चेन्नैतद्भद्रम्। एकस्यैवेति। एकानुपूर्व्यवच्छिन्नस्यैवेत्यर्थः। दर्शनादिति। यथा नदी वहतीत्यत्र वहधातोः स्यन्दनेऽर्थेऽकर्मकत्वं, भारं वहतीत्यत्र प्रापणार्थके सकर्मकत्वं च। तत्र सकर्मकधातुसमुदाये वहेः पाठे स्यन्दनार्थकेऽकर्मके तस्मिन्नतिप्रसङ्गः। तत्रापाठे तु प्रापणार्थके तस्मिन्नेवाप्रसङ्ग इत्येवमतिप्रसक्त्यप्रसक्तिदोषदर्शनादिति भावः। तदेतदिति। निरुक्तं दोषजातं मनसिकृत्याऽऽहकृञोऽकर्मकतेति। ननु सकर्मकत्वं नाम स्वजनकव्यापारव्यधिकरणफलवाचकत्वम्। स्वशब्देन फलं ग्राह्यम्। तथा च फलजनको यो व्यापारस्तादृशव्यापारानाधिकरणवृत्ति यत्फलं तद्वाचकत्वमित्यर्थः। तादृशं च सकर्मकत्वं करोतौ सूपपादम्। तथाहियत्नः, फलतावच्छेदकविषयतासंबन्धेन घटादिनिष्ठः, तज्जनकव्यापारस्त्वात्मनःसंयोगात्मको देवदत्तनिष्ठ इति कृञः स्वजनकव्यापारव्यधिकरणफलवाचकत्वादिति। निरुक्तसकर्मकभिन्नत्वं चाकर्मकत्वम्। तच्च करोतौ वक्तुमशक्यमिति कृञोऽकर्मकतापत्तिरसंगतेत्याहअयं भाव इति। फलमात्रमिति। मात्रपदेन व्यापारस्य व्यावृत्तौ सत्यां करोतीत्यादौ यत्नप्रतीतेः फलस्थानीयः केवलयत्नः करोतेर्वाच्योऽर्थ इत्यङ्गीकार्यम्। तथा च यतिवदिति। यथा यत्नार्थको यतिधातुरकर्मकत्वेन सुप्रसिद्धस्तथा कृञोऽप्यकर्मकत्वापत्तिः। यतिकृञोरुभयोरपि फलस्थानीययत्नवाचित्वस्य समानत्वात्। ततशअच न पूर्वोक्तं स्वजनकव्यापारेत्यादिसकर्मकत्वं वक्तुमुचितमिति भावः। किं त्वस्मद्रीत्या स्वार्थफलेत्यादिमूलोक्तमेव सकर्मकत्वं स्वीकार्यम्। अन्यथा सिद्धान्तमनादृत्य स्वोक्तसकर्मकत्वस्यैव स्वीकारे यतिधातोर्यत्नत्यापि फलतावच्छेदकविषयतासंबन्धेन घटादिनिष्ठत्वत्स्वजनकमनःसंयोगादिव्यापारानीधकरणवृचित्वेन सकर्मकत्वापत्तिः। ततश्च सिद्धान्तसंमतं सकर्मकत्वं कृञो यत्नमात्रवाचित्वे न संभवतीत्यकर्मकतापत्तिर्दुष्परिहरैवेति भावः। ननु फलसमानाधिकरणव्यापारवाचित्वमेवाकर्मकत्वव्यवहारकारणं, तच्च करोतौ नास्तीति कथमकर्मकत्वापत्तिरित्यत आहउक्तरीत्येति। सिद्धान्तोक्तसकर्मकधातुभिन्नधातुत्वमकर्मकत्वमित्यार्थिकोक्तरीत्येत्यर्थः। अन्यथा व्यापाररूपभावनाया धात्ववाच्यत्वे फलसमानाधिकरणव्यापारवाचित्वरूपाकर्मकत्वापत्तेरसंभवदुक्तिकत्वापत्त्या यतेरप्यकर्मकत्वानापत्तेः। फलसमानाधिकरणव्यापारवाचकत्वाभावादिति भावः। एवं च कृञः फलस्तानीयत्वेन यत्नोऽर्थो नेष्ट इत्यर्थः। ननु सर्वस्यापि धातोर्व्यापारावाचकत्वे धातुमात्रस्याकर्मकत्वसंभवात्कृञ इति विशिष्योक्तिरनुचितेत्याहकृञ इति। कृञ्‌पदमजहल्लक्षणया शक्यलक्ष्ययावद्धातुसंग्राहकमित्यर्थः। अकर्मकतेति। धातुमात्रस्य फलमात्रवाचकत्वे व्यापारावाचकत्वेन सर्वेषामप्यकर्मकता स्यात्। सकर्मकतेति। फलवाचकत्वं सकर्मकत्वं चेत्सर्वेषामेव सकर्मकता स्यादित्यर्थ। तथा च सकर्मकाकर्मकविभागोच्छेद इति धातुमात्रस्य केवलफलवाचित्वं न युक्तं किंतु व्यापारवाचित्वमप्यङ्गीकार्यमिति भावः। अथ प्रकारान्तरेण कृञोऽकर्मकतेतिमूलमवतारयितुं भूमिकामारचयतिअथवेत्यादि। प्रसाध्येति। व्यापारो भावनेति पूर्वर्धस्य विवरणद्वारा सर्वस्यापि धातोर्व्यापारवाचित्वावश्यकत्वं प्रसाध्येत्यर्थः। तदिति। फलांशस्यापि सर्वदातुवाच्यत्वावश्यकत्वं प्रतिपादयन् जानातिकरोतीत्यादौ सवि ज्ञानेच्छाकृत्यर्थकधातावित्यर्थः।षयार्थकधातौ फलांशवर्जं केवलज्ञानादिक्रियामात्रवाचित्वं यदुक्तं नैयायिकैस्तद्‌दूषयितुमाहकृञ इति। मात्रपदं फलव्यावृत्त्यर्थम्। सकर्मकाणां प्रायः फलव्यापारैतदुभयार्थकत्वम्। जानातिकरोत्यादीनां तु ज्ञानयत्नादिव्यापारार्थकत्वम्। अकर्मकाणां सर्वेषां न फलवाचकत्वं, फलस्य ततोऽननुभवात्। किंतु व्यापारमात्रवाचकत्वमेवेति नैयायिकैः कैश्चिदभ्युपगतमित्यर्थः। ननूक्तरीत्या फलावाचकत्वेऽपि फलव्यधिकरणव्यापारवाचकत्वरूपं सकर्मकत्वं करोत्यादेरपि संभवत्येव। उत्पत्त्यादिरूपफलव्यधिकरणयत्नाद्यभिन्नव्यापारवाचित्वात्। तथा च कथं कृञोऽकर्मकत्वमित्याशङ्कां समादातुमाहअयं भाव इति। धात्वर्थ इति। सर्वस्यापि धातोर्यत्किंचित्फलव्यधिकरणव्यापारवाचित्वेऽपि फलस्य सर्वत्रैव धात्वर्थत्वाभावेन स्वार्थफलेत्यादिसिद्धान्तोक्तसकर्मकत्वोच्छेद इत्यर्थः। समनन्तरोक्तं सकर्मकत्वं तु नाऽऽश्रयितुं शक्यं, यतिस्यन्द्यादेरपि धात्ववाच्ययत्किंचित्फलव्यधिकरणव्यापारवाचकत्वेनातिव्याप्तत्वादिति भावः। ननु सकर्मकत्वव्यवहारानुरोधेन पच्यादेरस्तु फलांशोऽपि वाच्यः। कृञादेस्तु यत्नादिरूपव्यापारमात्रवाचित्वमेव। तत्र सकर्मकत्वव्यवहारस्तु कर्मान्वितार्थवाचकत्वनिबन्धनो गौणः। एवं च तत्र धात्वर्थतावच्छेदकफलशालित्वरूपमुख्यकर्मत्वविरहेऽपि विषयत्वरूपं लाक्षणिकमेव कर्मत्वं संभवेदित्याशङ्कामनुसंधायाऽऽहन च कृञादावित्यादि युक्तमित्यन्तम्। भाक्तत्वेऽपीति। लाक्षणिकत्वेऽपीत्यर्थः। असंभवादिति। मुख्ये संभवति तत्रैव कार्यसंप्रत्ययो नतु गौण इति न्यायाद्रौणकमंणि लकारासंभव इत्यर्थः। एतदेव दृष्टान्तेन स्पष्टयतिन हीति। गङ्गापदस्य तीरे लक्षणानिबन्धनत्वेऽपि न हि तेनार्थेन स्नानपानादिकार्यं निर्वर्तयितुं शक्यत इत्यर्थः। उत्पत्त्यनुकूलयत्नवाचित्वे करोतेर्नोक्तदोषः समायातीत्याहएवं चेति। यत्नमात्रमिति। उत्पत्तिरूपफलव्युदासः। एवं च नैयायिकाभिमतयत्नमात्रवाचित्वं निषिध्यते, उत्पत्तिरूपफलानुकूलयत्नार्थकत्वं तु स्वाभीष्टमेवेति भावः॥ 5 ॥  
 अत एवेति। कृञो य्नमात्रार्थकत्वस्यानिष्टत्वादवेत्यर्थः। ननु तर्हि कृञः कीदृशार्थकत्वमिष्यते तदाहकिं तूत्पादनमिति। उत्पादनपदस्योत्पत्त्यनुकूलयत्नाद्यर्थकत्वेनोत्पत्तिरूपफलसहितं यत्नादि कृञोऽर्थोऽभिमत इत्यर्थः। यत्नादीत्यादिशब्देन यत्नभिन्नव्यापारस्यापि संग्रहः। बीजादिनाऽङ्कुरः कृत इत्याद्यनुरोधात्। बीजादावचतने यत्नस्य बादात्तत्त्यागेऽपि शक्त्यैव यत्नभिन्नव्यापारप्रतीतिरिति भावः। वाच्यत्व इति। फलस्य धातुवाच्यत्वावश्यकत्व इत्यर्थः। युक्त्यन्तरमिति। अन्या युक्तिः। मयूरव्यंसकादित्वात्समास इति भावः। तदेव युक्त्यन्तरं स्पष्टयतिअत इत्यादिना। यस्मात्कृञो व्यापारस्थानिकयत्नमात्रमर्थो न, किंतूत्पत्त्यनुकूलयत्नादिरेवेत्यत इत्यर्थः। कर्मवत्स्यादिति। तथा च फलस्योत्पत्तिरूपस्य कर्मस्थतया कर्मवत्कर्मणेति कर्मवद्भावात्कर्मकर्तरि क्रियते घटः स्वयमेवेत्यादौ यगादयोऽप्युपपद्यन्त इत्यपरमनुकूलमिति भावः। यदि व्यापारस्थानिकयत्नमात्रमेवार्थः स्यात्तदा कर्मवद्भावो न स्यात्। व्यापारस्थानिकयत्नस्य घटादौ बाधात्। फलस्योत्पत्तिरूपस्य स्वीकारे तु पच्यते ओदनः स्वयमेवेतिवत् क्रियते घटः स्वयमेवेत्युपपद्यत इत्याशयः। सूत्रं लक्ष्यत इति। कर्मवत्पदघटितकर्मवत्कर्मणेतिसूत्रविहितं लक्ष्यत इत्यर्थः। अत एव सूत्रविहितं यगादीत्यन्वय उपपद्यते। सूत्रस्यैव लक्षयत्वे तस्य यगादित्यनेनान्वयो न स्यात्। किंतु सूत्रं यगदीत्यनन्वितमेवावतिष्ठेतेति भावः। अत्रेदं बोध्यम्कार्यातिदेशपक्षे साक्षादेव कर्मवत्कर्मणेतिसूत्रविहितत्वं यगादेरस्ति, शास्त्रातिदेशपक्षे तु परम्परयेति। तन्न स्यादिति। कर्मस्थया क्रियया तुल्या क्रिया फलरूपा फलसमानाधिकरणव्यापाररूपा वा यत्र तादृशः कर्ता कर्मवद्बवतीत्यर्थकस्य कर्मवत्कर्मणेतिसूत्रस्याप्राप्तेः, कृञः फलवाचकत्वाभावात्, तदर्थयत्नस्य तु घटादावचेतने बाधेनात्यन्तासत्त्वादित्यर्थः। ननु तत्र कर्मवद्भावाभावे इष्टापत्तिरेवेति चेन्न। कर्मवत्कर्मणोतिसूत्रे क्रियते घटः स्वयमेवेति कर्मवद्भावोदाहरणपरभाष्यविरोधापत्तेः। ननु घटादौ कर्मणि समवायसंबन्धेन यत्नस्यासत्त्वेऽपि विषयतासंबन्धेन यत्नस्य घटनिष्ठत्वमबाधितमेव। अत एव घटं जानातीत्यत्र फलतावच्छेदकविषयतासंबन्धेन ज्ञानस्य घटनिष्ठत्वेन कर्मत्ववद्यन्तस्यापि विषयतासंबन्धेन घटनिष्ठतया तस्य कर्मत्वाद् घटं करोतीति प्रयोग उपपद्यते। न चैवं घटं यतत इत्यपि स्यादिति वाच्यम्। यतिदातुपस्थितयत्नस्य विषयतया फलत्वव्यवहाराभावेन विषयतायाः फलतावच्छेदकत्वानङ्गीकारात्। एवं च कृञः केवलयत्नमात्रार्थकत्वेऽपि क्रियते घटः स्वयमेवेति भाष्योक्तं कर्मवद्भावोदाहरणमुपपन्नमेवेति चेन्न। दृशअयते घटः स्वयमेवेत्यादिप्रयोगापत्तेरित्याशयेनाऽऽहयथा दृश्यते घट इति। घटावृत्तित्बादिति। दर्शनस्य=ज्ञानस्य घटमात्रनिष्ठत्वाभावेन कर्मस्थक्रियकत्वाभावाद्यथा दृश्यते घटः स्वयमेवेति कर्मवद्भावो न भवतीत्यर्थः। तथा कृञः केवलयत्नमात्रार्थकत्वे घटं करोतीत्यादेरुपपादनेऽपि यत्नस्यापि घटमात्रनिष्ठत्वाभावेन कर्मस्थक्रियकत्वाभावात्क्रियते घटः स्वयमेवेति कर्मवद्भावो न स्यादिति भावः। अयं भावः\`कर्मवत्कर्मणा तुल्यक्रियः' इति हि योऽयं कर्मवद्भाव उक्तः स तु कर्मस्थक्रियकाणामेव भवति, न तु कर्तृस्तक्रियकाणामिति सिद्धान्तः। यत्र कर्ममात्रवृत्ति फलं स कर्मस्थक्रियकः। यथा पचति भिनत्तीत्यादौ। न हि विक्लित्तिद्विधाभवनादिकं कथमपि कर्तृगतं भवतीति। यत्र तु कर्तृकर्मोभयवृत्ति फलं भवति स कर्तृस्थक्रियकः। यथा पश्यति घटं, गच्छति ग्रामं, इत्यादौ। पश्यतेश्चाक्षुषज्ञानरूपस्य फलस्य समवायविषयतोसंबन्धाभ्यां कर्तृकर्मोभयनिष्ठत्वात्। गच्छतेः पुरोदेशसंयोगरूपस्य फलस्य च समवायसंबन्धेन कर्तृकर्मोभयनिष्ठत्वात्। एवं हासस्यापि चित्तवृत्तिविशेषस्य समवायविषयतासंबन्धाब्यामुभयनिष्ठत्वं बोध्यम्। एवं च दृशेः फलस्य ज्ञानस्योभयनिष्ठत्वेन कर्तृस्थक्रियत्वात्कर्मस्थक्रियत्वाभावेन यथा दृष्टान्ते कर्मवद्भावो न प्राप्नोति तथा दार्ष्टान्तिकेऽपि यत्नस्य समवायविषयतासंबन्धाभ्यामुभयनिष्ठत्वेन कर्तृस्थक्रियकत्वात्कर्मस्थाक्रियकत्वाभावेन कर्मवद्भावो नैव प्राप्नुयादिति परमार्थः। अधिकमग्रे वक्ष्यते॥ 6 ॥  
 अतिप्रसङ्गमुद्भाव्य निराकर्तुं भूमिकामारचयतिएवमिति। स्वार्थफलव्यधिकरणेत्यादेरेव सकर्मकत्वव्यवहारप्रयोजकतया सिद्धान्तसंमतत्वेन क्रियते धटः स्वयमेवेत्यत्र कर्मवद्भावसिद्ध्यर्थं करोतेरुत्पत्तिरूपफलसहितयत्नवाचित्वाङ्गीकारे इत्यर्थः। कृञादेरिति। आदिपदेन पच्यादिसंग्रहः। जानातीत्यादेरपीति। आदिपदेन गम्यादेः संग्रहः। विषयावच्छिन्नावरणभङ्गादिफलेति अवच्छेदकतासंबन्धेन विषयनिष्ठावरणभङ्गरूपफलेत्यर्थः। आवरणभङ्गादीत्यादिपदेन संयोगादिग्रहणम्। अन्यथेति। उक्तवैपरीत्ये। आवरणभङ्गादिफलावाचकत्वे, इत्यर्थः। अनापत्तेरिति। स्वार्थफलव्यधिकरणेत्यादेः सकर्मरकत्वव्यवहारप्रयोजकस्य तत्राविद्यमानत्वादित्यर्थः। तथाचेति। आवरणभङ्गादिफलवाचकत्वे सतीत्यर्थः। किं न स्यादिति। क्रियते घटः स्वयमेवेत्यत्र यथा घट उत्पत्तिरूपफलाश्रयस्तथाऽऽवरणभङ्गरूपफलाश्रयोऽपि भवतीत्यतो ज्ञायते घटः स्वयमेवेति किं न स्यादित्यर्थः। तथा च स्वार्थफलेत्यादिरूपं सकर्मकत्वं सिद्धान्तसंमतमपि स्वीकर्तुमयोग्यं भवतीति गूढाभिप्रायः। किं च गम्यते ग्रामः स्वयमेवेत्यादिप्रयोगापत्तिरूपो दोषोऽपीत्याशङ्क्याऽऽह  
 निर्वर्त्ये चेत्यादि। ननु निर्वर्त्यविकार्यकर्मणोः कर्मवद्भावो भवति न प्राप्यकर्मणीत्यत्र किं बीजमित्यत आहसिद्धान्तोऽत्रेति। कर्मवत्कर्मणेति सूत्रे भाष्य इत्यर्थः। तत्र हि धातोरेकाच इत्यतो धातोरित्यनुवर्तते। धातोर्वाच्यया क्रियया तुल्यक्रिय इत्यर्थात्करणत्वाद्यवस्थायां वस्तुतः सतोऽप्यसिस्थाल्योर्व्यापारस्य धातुवाच्यत्वाभावादेवासिश्छिनत्ति, स्थाली पचतीत्यादौ करणाधिकरणाभ्यां तुल्यक्रिये कर्तरि दोषानतिप्रसक्तेरतिरिच्यमानं कर्मणेति पदं कर्मस्थक्रियां लक्षयतीति सिद्धान्तो व्यवस्थापित इत्यर्थः। कर्मस्थक्रियकत्वं च प्राप्यभिन्नकर्मण्येव संभवतीति प्राप्यभिन्नकर्मस्वरूपं दर्शयितुमाहईप्सितमिति। कर्तुरीप्सिततमं कर्म त्रिधेत्यर्थः। तेनेप्सितभिन्नकर्मण आधिक्येऽपि न दोषः। प्राप्यत्वं चेति। आद्ययोर्लक्षणे सुबर्थनिर्णये ग्रन्थकृदेव वक्ष्यति। क्रियाकृतविशेषेति। क्रियाकृतविशेषेण तद्विशिष्टत्वेनानुपलभ्यमानत्वमित्यर्थः। यद्वा अनुपलभ्यमानः क्रियाकृतविशेषो यत्रेति बहुव्रीहिः। राजदन्तादित्वाद्विशेषणस्य परनिपातः। तथा च यद्धातुकर्मणि प्रायः क्रियाकृतविशेषो नैवोपलब्यते तद्धातुकर्मप्राप्यं कर्मेति फलितम्। वक्ष्यत इति। क्रियाकृतविशेषाणामित्यादिवाक्यपदीयेनेत्यर्थः। कर्मस्थविशेपोत्पादकक्रियार्थकत्वरूपं कर्मस्थक्रियकत्वं कर्मवद्भावप्रयोजकमिति स्पष्टयितुं तदन्वयं तद्‌व्यतिरेकं च प्रतिपादयतिनहीत्यादिना। यत्र कर्मदर्शनसमसमयं कर्मगतः क्रियाकृतविशेषः कश्चित् ज्ञातुं शक्यते तादृशं कर्म निर्वर्त्यं विकार्यं वा भवति। घटं करोतीत्यादौ स्वरूपलाभात्मको विशेषः। सोमं सुनोतीत्यादौ तु चूर्णीभावरूपो विशेष इति ज्ञेयम्। यत्र तु कर्मदर्शनेन कर्मभगतः क्रियाकृतविशेषः कश्चिदपि नैवावगन्तुं शक्यस्तत्प्राप्यं कर्मेति अत उक्तंकेनचिददृष्टः, केनचिद्गत इति कर्मदर्शनेन ज्ञातुं सर्वथाऽशक्यमिति। तदेवमत्रेत्थमन्वयव्यतिरेकप्रयोगःयत्र कर्मणि क्रियाकृतविशेषो दृश्यते तत्र कर्मवद्भावः, यत्र तु नैव दृश्यते न तत्र कर्मवद्भाव इति। तदाहघटादेर्दृश्यादाविति। घटादेरित्यादिशब्देन ग्रामस्य संग्रहः। दृश्यादावित्यादिशब्देन गमेः परिग्रहः। तथा च दृशधात्वर्थनिरूपितघटरूपकर्मणः, गमधात्वर्थनिरूपितग्रामात्प्रककर्मणश्च प्राप्यकर्मत्वादित्यर्थः। नोक्तातिप्रसङ्ग इति। न कर्मवद्भावापत्तिरिति भावः। धातोः फलवाचकत्वसाधकमन्येषां युक्त्यन्तरमाहधातुनामिति। फलावाचकत्वे धातूनां केवलव्यापारवाचकता पर्यवस्यति। संयोगरूपफलभाने गमधातोः, विभागरूपफलभाने च त्यजधातोः समभिव्याहारस्य नियामकत्वाच्च ग्रामं गच्लतीत्यत्र न विबागबोधप्रसङ्गः। नापि वृक्षं त्यजतीत्यत्र संयोगबोधातिप्रसङ्गश्च। त्यजिगम्योरिति। तादृशार्थकयावद्धातूपलक्षणम्। पर्यायतापत्तिः, क्रियावाचकत्वाविशेषादिति। त्यजिगम्योरकजातीयक्रियावाचकत्वाविशेषादित्यर्थः। शक्यतावच्छेदकैकत्वे सति विभिन्न शक्ततावच्छेदकत्वस्यैव पर्यायतापदवाच्यत्वादीति भावः। एकस्या एव क्रियायाः संयोगविभागजनकत्वात्त्यजिगम्योः पर्यायतापत्तिरिति यावत्। तथा च गच्छति त्यजतीत्यनयोरविशेषापत्तिः। ग्रामं गच्छतीत्यर्थे त्यजतीति प्रयोगस्य, वृक्षं त्यजीत्यर्थे गच्छतीति प्रयोगस्य चाऽऽपत्तिरित्यर्थः। ननु त्यजिगम्योरनुक्रमेण विभागसंयोगोपलक्षितव्यापारार्थकत्वमङ्गीक्रियते। ततश्च न पूर्वोक्तोऽविशेषापत्तिरूपो दोषोऽत आहफलस्योपलक्षणत्वेऽपीति। उपलक्षणत्वं नाम तत्पदजन्यबोधविषयत्वेन शक्त्यविषयत्वम्। एकक्रियाया एवेत्यादिजनकत्वादिति। तथा च संयोगविभागयोर्गमित्यजिधात्वर्थव्यापारजन्यत्वस्य समानत्वाद् गमिधात्वर्थव्यापारे संयोग एवोपलक्षणं न विभागः, तथा त्यजिधात्वर्थव्यापारे विभाग एवोपलक्षणं न संयोग इत्यत्र विनिगमकाभावादुभयोरप्युभयत्र व्यापारे उपलक्षणत्वोपगमे निरुक्तापत्तिर्दुष्परिहरैवेति फलेऽपि धातोः शक्तिश्वश्यमब्युपगन्तव्येति भावः। धातोः फलवाचकत्ववादमुपसंहरन्नाहतस्मादिति। उक्तयुक्तिभ्यः सकर्मकधातूनां फलवाचित्वमवश्यमेष्टव्यमित्यर्थः। निर्विवादमिति। स्वार्थफलसमानाधिकरणव्यापारवाचित्वरूपाकर्मकत्वस्य धातोः फलवाचित्वाभ्युपगममन्तराऽसंभवादित्यर्थः। भू सत्तायामिति। भ्वादिगणे फलस्यैव निर्देशाद्भवतीत्यादितः सत्तादिबोधस्य सर्वानुभवसिद्धत्वाच्चेत्यर्थः। अत एवेति। सकलधातूनां फलवाचकत्वादेवेत्यर्थः। संगच्छत इति। तण्डुलानोदनं पचतीत्यतस्तण्डुलान् विक्लेदयन्नोदनं निर्वर्तयतीति संप्रत्ययात्तण्डुलानां विकार्यकर्मत्वमोदनस्य निर्वर्त्यकर्मत्वमभिमतं तन्निर्वाहार्थमुत्पत्तिविकृतिरूपफलद्वयार्थकत्वपरमेव \`द्व्यर्थः पचिः' इति भाष्यम्। एकस्यैव व्यापारस्योक्तफलद्वयजनकत्वात्। व्यापारद्वयपरत्वे त्वसंगतिः स्पष्टैवेति भावः। दिगिति। दिगर्थस्तु अकर्मकाणामपि फलवाचकत्वमावश्यकम्। अन्यथा धातुषु सत्तादिफलनिर्देशस्य वैफल्यापत्तेः। धातुसामान्यशक्तिस्वभावात्पच्यादेरिवभ्वादेरपि व्यापारबोधसंभवात्। किं च जानात्यादेः सकर्मकत्वाय ज्ञानाद्यनुकूलव्यापारवाचित्वमङ्गीकार्यम्। तथा च चक्षुर्जानातीत्यपि स्यात्। चक्षुष्यपि ज्ञानानुकूलचक्षुर्मनःसंयोगसत्त्वादिति चेन्न। स्थाली पचतीतिवदिष्टापत्तिग्रस्तमित्याशय इति॥ 7 ॥  
 एवं समनन्तरोक्तयुक्तिभिः फलव्यापारयोर्वाच्यत्वे साधित \`तिङ्‌प्रत्ययवाच्यैव भावना' इति मण्डनमिश्रानुयायिमतमाशङ्क्य निराकर्तुं भूमिकामारचयतिएवं सिध्यत्वित्यादिना। वाच्यत्वमिति। उक्तयुक्तिभिर्व्यापारस्य तिङन्तजन्यबोधविषयत्वे सिद्धेऽपि धातुवाच्यत्वेऽनिर्मयः, पचतीत्यत्र प्रकृतिप्रत्यययोर्द्वयोः क्रमेण पाकं करोतीति पदद्वयेन विवरणदर्शनाद्भावनायास्तिङ्‌वाच्यत्वस्यापि वक्तुं शक्यत्वादिति भावः। न धातोरिति। पचतीत्यतः पाकानुकूला भावनेत्येवं प्राधान्येन प्रतीयमानव्यापारस्य प्रत्ययार्थस्य प्राधान्यमिति नियमादाख्यात(तिङ)वाच्यत्वस्यैव वक्तुमुचितत्वेन धातुवाच्यत्वं नैव वक्तुं शक्यमित्यर्थः। प्रत्ययार्थस्य प्राधान्यमिति नियमस्य तिङुपात्तसंख्यायास्तदुपात्तकर्तरि विशेषणतयाऽन्वयात्संख्यादौ व्यभिचरितत्वादाहतदागमे हीति। पशुना यजेतेत्यत्रैकवचनोपात्तैकत्वस्य करणत्वेन न क्रियायामन्वयः, किंतु प्रकृत्यर्थे, \`प्रत्ययानां प्रकृत्यर्थान्वितस्वार्थबोधकत्वमिति व्युत्पत्तेरिति स्वीकारे एकत्वस्य यागाङ्गत्वाभावात्तदभावेऽपि यागावैगुण्यात्तदविवक्षितमेव स्यादिति पूर्वपक्षे प्राप्ते\`तदर्थस्तुशब्दवत्शब्दवाच्यं यथा भवति तथोपलक्ष्यते एकत्वं, हियतः'तदागमेएकवचनश्रवणे दृश्यतेऽतस्तस्याङ्गत्वज्ञानं, यथाऽन्येषां विशेषणानां पशुलौहित्यादीनामिति। तथा च विशिष्टस्य श्रुत्याऽङ्गत्वबोधनेन पशुवाचित्ववच्छब्दबोध्यस्यास्य विशेषणस्याङ्गत्वोपपत्तिरिति भावः। एवं च तत्र यथा एकवचनागमे एकत्वं दृश्यतेऽतस्तदर्थत्वमेवं पचतीत्यादावाख्यातश्रवणे सति व्यापारबोधात्तस्य तदर्थत्वमेवाङ्गीकार्यमन्यथोक्तन्यायविरोदापत्तेरिति भावः।  
 नन्वेनं पूर्वोक्तसकर्मकत्वाकर्मकत्वविभागोच्छेदः, व्यापारस्य धात्वर्थत्वाभावात्। एवं धातूपात्तव्यापाराश्रयत्वात्मककर्तृत्वस्य दुर्वचत्वेन देवदत्तः पचीत्यादौ देवदत्तादिरूपे कर्तरि प्रत्ययो न स्यादित्यतः सकर्मकत्वादिकमन्यादृशमेव वदतिएवं चेति। व्यापारस्य तिङ्प्रत्ययवाच्यत्वे चेत्यर्थः। स्वयुक्तेत्यादि। स्वं प्रकृतधातुः, तेन युक्तं यदाख्यातं तदर्थो यो व्यापारस्तद्‌व्यधिकरणं यत्फलं तद्वाचकत्वं सकर्मकधातुत्वमित्यर्थः। ननु फलसमानाधिकरणव्यापारवाचकभवतीत्यादेः पच्यादियुक्ताख्यातार्थव्यापारव्यधिकरणफलवाचकत्वात्सकर्मकत्वापत्तिरिति चेन्न। आख्याते स्वयुक्तेति विशेषणदानात्। यद्धातोः सकर्मकत्वं वक्तुमभीष्टं स धातुः स्वपदेन ग्राह्यः। अत्र च भवत्यादेः सकर्मकत्वमापादयितुमिष्टम्। तथा च भवत्यादियुक्ताख्यातार्थव्यापारसमानाधिकरणफलवाचकत्वेन तादृशाख्यातार्थव्यापारंव्यधिकरणफलवाचकत्वाभावान्न भवत्यादेः सकर्मकत्वमित्यर्थः। स्वयुक्तत्वं च स्वाव्यवहितोत्तरवर्तित्वम्। तेन चैत्रः पचति, भवति घटः, इत्यत्र पच्युत्तराख्यातस्य भूधात्वव्यवहितयुक्तत्वेऽपि भूदात्वव्यवहितोत्तरवर्तित्वाभावान्न भवतावतिप्रसङ्गतादवस्थ्यम्। स्वोत्तरवर्तित्वमात्रनिवेशे तु घटो भवति पचति मैत्र इत्यत्र पच्युत्तराख्यातस्य भूधातूत्तरवर्तित्वेन तादृशाख्यातार्थव्यापारव्यधिकरणफलवाचकत्वेन भूधातावतिप्रसङ्गः स्यात्। अव्यवहितत्वांशनिवेशे तु पच्युत्तराख्यातस्य भूदात्वव्यवहितोत्तरवर्तित्वाभावेन नातिप्रसङ्ग इति बोध्यम्। कर्तृत्वमिति। आखअयातार्थो यो व्यापारस्तदाश्रयत्वं कर्तृत्वं वक्तव्यमित्यर्थः। यथा चैत्रः पचतीत्यादौ चैत्रादेः। चैत्रो मैत्रेण पाचयतीत्यादौ प्रयोज्यप्रयोजकयोरपि णिजर्थाख्यातार्थाश्रयत्वात्कर्तृत्वम्। देवदत्तेन पच्यते देवदत्तेन स्थीयत इत्यत्राप्याख्यातार्तव्यापाराश्रयत्वाद्देवदत्तस्य कर्तृत्वं ज्ञेयम्। इत्यादीति। आदिशब्दात् स्वयुक्ताख्यातार्थव्यापारसमानाधिकरणफलवाचकत्वमकर्मकत्वं, स्वयुक्ताख्यातार्थव्यापारजन्यफलाश्रयत्वं कर्मत्वमित्यनयोः संग्रहः। मीमांसकंमन्यमिति। आत्ममाने खश्चेति खश्। इत्यादि वदन्तमात्मानं मीमांसकं मन्यमानं प्रत्याहतस्माकरोतिरिति। हेतोः पूर्वमनुक्तत्वादाहअभिप्रायस्थेति। तस्मादिति तच्छब्दस्य बुद्धिस्थपरामर्शकत्वादिति भावः। गमनवानिति प्रतीत्यापत्तिरिति। भावार्थकल्युडन्तगमनशब्दार्थस्य संयोगरूपफलस्य ग्रामे सत्त्वाद् ग्रामः संयोगवानितिवद् ग्रामो गमनवानिति प्रयोगस्य साधुत्वापत्तेरित्यर्थः। संयोगाश्रयत्वादिति। फलानुत्पादे पाको भवतीति प्रयोगस्य कस्याप्यसंप्रतत्वादाहव्यापारसत्त्व इति। लक्ष्यैकचक्षुष्कदर्शनानुसारेणाऽऽहअनापत्तिरिति। फलमुत्पद्यतां मा वा, व्यापारप्रवृत्तिदशायां पाको भवतीति प्रयोगस्य सर्वाभीष्टत्वादिति भावः। व्यापारविगम इति। व्यापारनाश इत्यर्थः। इत्यापत्तिश्चेति। व्यापारनाशे पाको विद्यत इति कस्याप्यननुमतत्वादुक्तं फलसत्त्व इति। व्यापारविगमेऽपि फलसत्त्वानुरोधेन पाको विद्यत इत्यापद्येत फलमात्रस्य धात्वर्थत्वादिति भावः। उक्तदोषानुद्धरतियदिति। भावप्रत्ययस्येति। भावविहितत्युड्घञादेर्धात्वर्थफलानुकूलव्यापारवाचकत्वं स्वीक्रियत इत्यर्थः। नानुपपत्तिरिति। ल्युड्घञादिवाच्यव्यापारस्य ग्रामेऽसत्त्वान्न ग्रामो गमनवानिति प्रयोगापत्तिरित्यर्थः। एवं विक्लित्त्यनुकूलव्यापारस्य घञ्‌वाच्यस्य कर्तृतासंबन्धेन भवतीतिभवनादावन्वयान्नाप्यनापत्त्यापत्ती इत्यर्थः। तदेतन्निराटष्टेतन्नेति। ननु फलमात्रस्य धात्वर्थत्वे भावविहितघञादेः फलमात्रवाचकत्वस्यैव युक्तत्वात्कथं फलानुकूलव्यापारवाचकत्वमत आहकर्त्राख्यातवदिति। अयं भावःयथा लः कर्मणि चेति सूत्रेऽनुवृत्तकर्तरीत्यस्याऽऽकृत्यधिकरणन्यायाद्भावप्रधाननिर्देशाद्वा कर्तृत्वपरत्वं, कर्तृत्वं च व्यापाराश्रयः कर्तोति परिभाषणात्कर्तृशब्दोत्तरीयत्व प्रत्ययस्य च प्रकृतिजन्यबोधीयपकारभूतव्यापारवाचकत्वेन व्यापार एवेत्यभ्युप गम्य लः कर्मणीति सूत्रेण व्यापारे लकारविधानं मीमांसकैरङ्गीक्रियते तथा ल्युड्घञादीनामपि कर्तरि कृत्, इत्यनेनैव सूत्रेण व्यापारे विधानसंभवाद् \`भावे' इति सूत्रस्थभाष्यविरोधापत्तेश्चेत्यर्थः। तत्र हि \`सत्त्वभूतो भावो घञादेरर्थः' इत्युक्तम्। \`कर्तरि कृत्' इत्यनेन व्यापारे कृतां विधाने तु लकारवदसत्तवभूतव्यापारवाचकत्वं घञादेः स्यात्। ततश्च पूर्वोक्तभाष्यविरोधः स्पष्ट एवेति भावः। विरोधापत्तेश्चेति चो हेतौ, यतो वैयर्थ्यमतस्तद्विरोधापत्तिरिति योजनायामुक्तिवैचित्र्यमन्तरेण नाधिकं किमपि प्रतिपादितं स्यादिति बोध्यम्। म.म.हरिशासकृतकाशिकाख्यटीकायांतद्भाष्यविरोधेति प्रतीकस्य धृतत्वात्तदुपात्तवैयाकरणभूषणसारपुस्तके तादृश एव पाठ आसीदित्यनुमीयते, इत्यलम्। इत्यभ्युपेयमिति। पूर्वोक्तदूषणसमुदायपरिजिहिर्षया यत्नातिरिक्तो व्यापारोऽपि अपिशब्देन फलं धात्वर्थः, यत्न आख्यातार्थ इत्यङ्गीक्रियते चेदित्यर्थः। सकलव्यापारलाभेति। विनिगमनाविरहाद्यत्नोऽपि, अपिशब्दाद्व्यापारश्च धातुवाच्यत्वेनाऽऽश्रीयत इत्यर्थः। गौरवमिति। संखअयायां कालादौ चाऽऽख्यातस्य शक्तिरस्तु, न तु यत्नेऽपि। अन्यलभ्यतया पुनस्तत्र शक्तिकल्पनानौचित्याद्गौरवमित्यर्थः। धातोश्चेतनाचेतनसाधारणव्यापारवाचित्वादेव लः कर्मणीति सूत्रेण तिङां कर्तृकर्मवाचिद्वं संगच्छते, संगच्छते च कर्तरि कृदित्यनेन ण्वुल्‌तृजातीनामिव घञादेरपि कर्तृवाचित्वप्राप्तौ तद्बाधनार्थं \`भावे' इति विधायकानुशासनमपीति भावः। गौरवमित्यन्तेन ग्रन्थेन तस्मादित्यनेन सूचितोऽभिप्रायस्थहेतुसमुदायः स्पष्टीकृतः। उक्तहेतुसमुदायादेव करोतिः पच्यादिधातोरेव व्याख्यानंविवरणं न तु पचतीत्यादिघटकतिङ्‌प्रत्ययस्येत्याहपचतीत्यस्येति। पचतीत्यस्येति। पचतीत्यत्र भागद्वयं, पच्‌धातुस्तदुत्तरस्तिप्रत्ययश्चेति। तत्र पाकं करोतीति पदद्वयेन यद्विवरणं क्रियते तत्र पाकमिति कृधातुश्चेत्येतद्‌द्वयं पचतीत्येतद्‌घटकपच्‌धातोरेव विवरणं, न तु तद्‌घटकति। प्रत्ययस्येत्यर्थः। तथा च कृधात्वर्थः कृतिरपि व्यापारवद्धातुवाच्यैवेति भावःतदपीति। पचतीत्यस्य पाकं करोतीति विवरणमपि तिङां भावनारूपव्यापारार्थकत्वं साधयितुं नालम्। अपिशब्देन प्रकृतिप्रत्ययार्थयोः प्रत्ययार्थस्य प्राधान्यमेति न्यायसमुच्चयः। सोऽपि न्यायो भावनायास्तिङर्थत्वं संसाधयितुं नालं, तस्य दूषयिष्यमाणत्वादिति भावः। बाधकमिति। भावनाया धात्वर्थत्वे प्रकृतिप्रत्यययोरिति न्यायविरोध इति मीमैंसकोक्तं बाधकमित्यर्थः। तन्मतमिति। पचतीत्येतद्‌घटकपच्‌धातोः पाकमिति विवरणं तदुत्तरतिप्रत्ययस्य तु कृधातुरिति मीमांसकमतमित्यर्थः। दूषयतिदूषणोद्भावनेन प्रत्याचष्टेन त्वसावित्यादिना। असौ कृधातुस्थिङां व्याख्यानंविवरणं न भवतीत्यर्थः। तद्विवरणं तु करोतीत्येतद्‌घटकस्तिप्रत्यय इत्याशयः। कृधातोस्तिङ्‌विवरणत्वाभावे हेतुमाहपक्ववानित्यादाविति। सिद्धान्ते हि पक्ववानित्यत्र पच्‌धात्वर्थो न कर्मकारकं किंतु क्रियारूप एव। कर्म तु तण्डुलः। प्रकृतिप्रत्ययार्थयोः प्रत्ययार्थस्यैव प्राधान्यमिति नियमसंरक्षणाय तिङन्तस्थले प्रत्ययस्यैव व्यापारार्थकत्वं मीमांसकैरङ्गीक्रियते। वैयाकरणैस्तु प्रकृतिप्रत्ययार्थयोरिति व्युत्पत्तिर्न नियामिका किं तूत्सर्गवचनं तत्। यदि च सर्वत्र व्युत्पत्त्यनुसारेणैव बोधः स्वीक्रियेत तर्हि पक्ववानित्यत्रानन्वयापत्तिरिति दूषणं दीयते। तामेवानन्वयापत्तिं विशदयतिअयं भाव इत्यादिना। सहार्थं ब्रूत इति। संबद्धार्थं बोधयतः। अर्थद्वयमध्ये कस्य विशेष्यत्वं कस्य च विशेषणत्वमित्यपेक्षायामाहतयोरिति। प्रकृतिप्रत्ययार्थयोर्मध्ये प्रत्ययार्थः प्रत्ययवाच्योऽर्थः प्रधानंनाम प्रकृत्यर्थनिष्ठप्रकारतानिरूपितविशेष्यतावानित्यर्थः। पूर्वोक्तव्युत्पत्तिसिद्धकार्यकारणभावं शब्दतः प्रदर्शयतिविशेष्यतयेति। प्रकृत्यर्थनिष्ठप्रकारताकबोधे जननीये विसेष्यतासंबन्धेन तादृशप्रकृत्युत्तरप्रत्ययजडन्यार्थोपस्थितिः कारणमित्यर्थः। पक्ववानित्यत्र प्रकृतिप्रत्ययार्थयोः परस्परान्वयप्रयोजकमुभयोः कारकत्वं प्रदर्शयतिपाकः कर्मकारकमिति। पाकः फलांशः। तस्य व्यापारजन्यत्वात्फलस्यापि व्यपदेशिवद्भावेन फलाश्रयत्वाच्च कर्मत्वमित्यर्थः। कर्तृकारकमिति। कर्तरि कृत्, इत्यनुशासनात्क्तवतुप्रत्ययार्थः कर्तृकारकमित्यर्थः। द्वयोः कारकयोः परस्परान्वयासंभवे प्रभाममाहअरुणाधिकरणरीत्याऽस्मद्रीत्या चेति। अरुणाधिकरणेहिअरुणया पिङ्गाक्ष्या, एकहायन्या सोमं क्रीणातीत्यत्रारुणयेत्यादिपदत्रयेऽपि तृतीयोपात्तस्य करणकारकस्य पार्थक्येन क्रयभावनायामन्वयःआरुण्यकरणिका पिङ्गाक्षीकरणिका एकहायनीकरणिका च या भावना तादृशभावनासाध्यभूतेन क्रयेण सोमं भावयेदिति बोधः। या चाऽऽरुण्यगुणविशिष्टा गौः सैव पिङ्गलवर्णाक्षिमती सैव चैकहायनविशिष्टेत्येवमबेदबोधस्तु पार्ष्ठिकः प्रत्यासत्तिन्यायाज्जायत इत्युक्तम्। तथा च कारकाणां क्रियायामेवान्वयो, न तु तेषां परस्परमन्वय इति स्पष्टमेव प्रतिपादितम्। तथा करोति क्रियां जनयतीति व्युत्पत्त्या कारकशब्दः क्रियाजनकपरः। क्रियाजनकमिति ज्ञाते जनकस्य च जन्याकाङ्क्षानियमेन का सा क्रियेति जिज्ञासोदयात्क्रियाया अपि जन्याया जनकाकाङ्क्षतया च तयोः क्रियाकारकयोरेव परस्परान्वयौचित्यरूपया कारकाणां क्रियायामेवान्वयनियमसाधिकया सुबर्थनिर्णये वक्ष्यमाणरीत्यर्थः। अनवयासंभव इति न ह्युक्तरीतिद्वयेन कारकाणां परस्परमन्वयः कथमपि संभवतीत्यर्थः। अत्रायं विशेषो बोध्यःयन्मीमांसकमते अरुमया पिङ्गाक्ष्या एकहायन्या सोमं क्रीणातीत्यादौ विशेष्यविशेषणानां सर्वेषां क्रियायामन्वयः, परस्परमन्वयस्तु पार्ष्ठिको मानसिकः। वैयाकरणमते तु विशेषणविशिष्टविशेष्यस्येति। अत एव नीलोत्पलमित्यादौ सामर्थ्यात्समास उपपद्यते। नियमस्यैवासंभवेनेति। भवन्मते फलमात्रस्य धात्वर्थत्वेन पक्ववानित्यादिस्थले व्यभिचारात्प्रकृतिप्रत्ययार्थयोरन्वयनियमस्यैवासंभवेन क्व प्रत्ययार्थप्राधान्यबोधकः पूर्वोक्तकार्यकारणभावः? स तु सुतरामसंभवीति क्वशब्देन सूचितमित्यर्थः। ननु पूर्वोक्तरीत्या कारकाणां मिथोऽन्वयासंभवेऽपि भट्टपादोक्तरीयाऽन्वयः संभवेदित्याशङ्कतेन चसंबन्धमात्रमिति। यजेतेत्यत्र श्रुत्यासमानपदरूषया धात्वादिश्रुत्या, धात्वर्थभावयोःधात्वर्थभावनयोः फलव्यापारयोरित्यर्थः। संबन्धमात्रंसंबन्धसामान्यमुक्तं, तत्र तृतीयादिविभक्त्यभावेन करणत्वादिविशेषरूपेणान्वयासंभवात्संबन्धसामान्येनान्वयः प्रतिपादितः, तदेकांशनिवेशेतस्य संबन्धसामान्यस्य य एकांशः करणत्वादिसंबन्धाविशेषस्तन्निवेशे तद्बोधने, अस्याःश्रुतेः, व्यापारःसामर्थ्यं, न विद्यतेनास्तीत्यर्थः। तथा प्रकृतेऽपि पाकसंबन्धी कर्तेत्यन्वयः संभवतीति कर्मत्वादिविशेषरूपेण बोध एव क्रियापेक्षेति शङ्किवाभिप्रायः। फलस्य कारकत्वेनायोग्यत्वात्तथाऽन्वयोऽप्यसंभव्येवेत्याहयोग्यताविरहादिति। ननु अर्थाबाधो योग्यतेति तादृशयोग्यतायाः सत्त्वाद्योग्यताविरहोक्तिरयुक्तेत्यत आहअन्वयप्रयोजकरूपवत्त्वस्येति। कारकान्वयकरणे प्रयोजकंहेतुभूतं यद्रूपं तादृशरूपवत्त्वस्य तथात्वाद्योग्यतारूपत्वादित्यर्थः। तादृशं रूपं तु कारकाणां धातूपस्थाप्यक्रिययैवान्वयनियमात्क्रियात्वं, तदेव च योग्यत्वमिति भावः। तदुक्तं मूलेक्रियात्वमेव हीत्यादि वक्ष्यत इत्यन्तम्। अन्वयप्रयोजकपदेनान्वयि तावच्छेदकस्याभिधानम्। यदवच्छिन्नेऽन्वयस्तस्यैव ह्यन्वयितावच्छेदकत्वं ज्ञेयम्। कारकाणां क्रियात्वावच्छिन्नेऽन्वयनियमात्क्रियात्वमेव हि कारकान्वयितावच्छेदकमिति तात्पर्यम्। तदेतदिति। कारकाणां मिथोऽनन्वयप्रयोजकमित्यर्थः। विवरणेनेति। तत्समानार्थकपदान्तरेण तदर्थकथनेनेत्यर्थः। पक्ववानित्यत्रत्यप्रकृतिप्रत्ययार्थयोः कर्मत्वकर्तृत्वे दर्शयतिकृतवान्‌पाकमिति। क्त्ववत्वर्थकर्त्राक्षिप्यमाणभावनायां पाकस्य कर्मत्वेनान्वयसंभवान्न पक्ववानित्यत्रानन्वय इत्याशयादुक्तं वस्तुत इति। प्रत्ययार्थः प्रधानमित्यस्येति। अत्रोद्देश्यविधेयभेदेन द्विधा नियमाकारः संभवतीत्याहयः प्रधानमिति, यः प्रत्ययार्थ इति च। द्विविधनियमेऽपि व्यभिचारमाहअजाऽश्वेत्यादि। यः प्रप्रानमिति प्रथमनियमेऽजादेर्विशेष्यस्य प्रत्ययार्थत्वाभावाव्द्यभिचारेण प्राधान्यं न स्यात्। किंतु स्त्रीप्रत्ययार्थस्यैव प्राधान्यपत्तिः। यः प्रत्ययार्थ इति द्वितीयनियमे व्यभिचारमाहछाग्यादेरिति। अत्र स्त्रीत्वस्य प्रत्ययार्थत्वेऽपि द्योत्यार्थस्य प्रकारतया भाननियमाव्द्यभिचारः, प्रकृत्यर्थस्य प्राधान्यानापत्तिश्चेति भावः। एवं च दूषणग्रस्तत्वात्पत्ययार्थः प्रधानमित्ययं न नियमः, किंतु सामान्यवचनमिति न तद्बलाव्द्यापारस्याऽऽख्यातार्थत्वं वक्तुं सुशकमित्याशयः। कथं तर्हि पचतीत्यादौ व्यापारस्य विशेष्यतया बोध इत्यत आहविशेष्यत्वादिनेति। व्युत्पत्त्यनुरोधादिति। व्युत्पत्तिःशब्दानामर्यावबोधकशक्तिग्रहः। तदनुरोधाद्वाक्यार्थावबोधकशक्तिग्रहानुरोधात् व्यापारविशेष्यकः शाब्दबोध इत्यर्थः। तथा च व्युत्पत्तिः अर्थावबोधकशक्तिग्रह एव व्यापारविशेष्यकशाब्दबोदनियामिका, न प्रत्ययार्थत्वादीति भावनाया धात्वर्थत्वेऽपि न प्राधान्यानुपपत्तिरिति भावः। यतो बोधो हि व्युत्पत्त्यनुसारी, न तु बोदानुसारिणी व्युत्पत्तिरित्यभियुक्तानुभवात्। मीमांसकैस्तु वाक्यार्थबोधे भावनायाः प्राधान्यं दृष्ट्वा तदनुसारेण तस्या आख्यातप्रत्ययार्थत्वं कल्प्यत इत यत्तद् बोदानुसारेण व्युत्पत्तिकल्पनमिति अभियुक्तानुभवविरुद्धत्वादत्यन्तानुचितमित्याशापः। बोधस्य व्युत्पत्त्यनुसारित्वं प्रदर्शयतिअत एवेति। तादृशार्थबोधजनकशक्तिग्रहवशादेव प्रथमान्तविशेष्यक एव शाब्दबोधो नैयायिकैरङ्गीक्रियते। शक्यतावच्छेदकप्रकारक एवेति। येन रूपेण शक्यार्थबोधस्तस्यैव शक्यतावच्छेदकत्वनियमादालंकारिकैर्लक्षणायां गङ्गायां घोषः, जाता लता हि शैले, इत्यादौ गङ्गात्वलतात्वादिनैव लक्ष्यार्थप्रतीतिस्वीकाराद्विलक्षणशैत्त्यपावनत्वादिप्रतीतिचमत्कारो विपरीतपदप्रतिपाद्यं वैपरीत्यं च संगच्छत इत्युच्यते। नैयायिकास्तु गङ्गातिरे घोष इति वक्तव्ये गङ्गायां घोष इत्युक्तिसामर्थ्यादेव शैत्यपावनत्वादिप्रतीतिरित्याहुः। घटः कर्मत्वमिति। विपर्ययेणवैपरीत्येन। व्युत्पन्नानांघटः, कर्मत्वं, आनयनं, इत्येवमसंबद्धशब्दधटितवाक्ये आधाराधेयभावसंबन्धेन घटप्रकारककर्मत्वविशेष्यकबोधजनकताग्रहवतामित्यर्थः। नैयायिकनव्यानामिति। कर्मदारयसमासे नैयायिकशब्दस्य न्यायमधीते वेत्ति वेति व्युत्पत्त्या क्रियाशब्दत्वेन पाठकपाचकादिवदनियमेन पूर्वनिपातः कृतः। \`एकपदस्य पदान्तरव्यतिरेकमयुक्तान्वयाननुभावकत्वमाकाङ्क्षा' इत्याकाङ्क्षास्वरूपम्। पदस्येति षष्ठ्यर्थो निष्ठत्वम्। पदनिष्ठमित्यर्थः। तथा च घटपदनिष्ठं कर्मत्वपदव्यतिरेकप्रयुक्तमन्वयाननुभावकत्वं समीक्ष्य निरुक्तवाक्पाच्छाब्दबोधोऽभ्युपेयते यैस्तन्निर्देशार्थं नव्यपदमुपात्तम्। तथा च तादृशवाक्यादपि तेषामर्थबोधो जायते, तादृशव्युत्पत्तिरहितानां तु न जायते। तदुक्तंअन्येषां तन्निराकाङ्क्षमेवेति। आधाराधेयभावसंसर्गेण शाब्दबोधे निराकाङ्क्षमित्यर्थः। इत्याद्युक्तं सर्वं संगच्छत इति भावः। अत एवेति। बोधस्य व्युत्पत्त्यनुसारित्वादेदेत्यर्थः। प्रधानप्रत्ययार्थवचनमिति।(पा.सू.1256)एतत्सूत्रस्वरससिद्धःयः प्रधानं स प्रययार्थः, इति पक्षः। सूत्रस्यार्थस्त्वेवम्अत्राशिष्यमित्यनुवर्तते। तथा च \`प्रधानं प्रत्ययार्थः, इति वचनं न कर्तव्यम्। तत्र हेतुमाहअर्थस्यान्येति। अर्थस्यविशेष्यत्वादिना बोदस्य लोकव्युत्पत्तिसिद्धत्वादिति। एवं सत्यपीति। व्युत्पत्त्यनुसारेण व्यापारस्य विशेष्यतया बोधसिद्धौ सत्यामपीत्यर्थः। भावप्रधानमितिवचनमेवेति। अवधारणार्थकैवकारेण प्रकृतिप्रत्ययार्थयोरित्यस्य व्यावृत्तिस्तस्यौत्सर्गिकत्वात्सामान्यवचनत्वाच्चैतस्य विशेषवचनत्वेनापवादत्वादिदमेव धात्वर्थत्वेऽपि व्यापारस्य विसेष्यतया शाब्दबोधे प्रमाणत्वेनाऽऽदरणीयमिति भावः। तत्राऽऽख्यातपदेन दातुरुच्यते। आख्यायते सर्वतः प्रधानभूतोऽर्थोऽनेनेति व्युत्पत्तेः। नामादिप्रकृतीनामेवोद्देशात्। \`नामान्याख्यातजानि' इति निरुक्ताच्च। न ह्यख्यातप्रत्ययजन्यं तदन्तजन्यं वा नाम संभवति?। अत एव \`सर्वं नाम धातुजपाह व्याकरणे शकटस्य च तोकम्' इति पूर्वोक्तनिरुक्तसमानार्थकं वाक्यं महाभाष्ये पठितम्। तथा च वाक्ये सर्वापेक्षया प्रधानीभूतार्थकत्वं धातुलक्षणं पर्यवस्यति। प्राधान्योक्तिस्तु तन्मुख्यविशेष्यक एव बोधो जायत इति स्फोरणाय, न तु तस्य लक्षणे निवेश इति बूषणकारसंमतः पन्थाः। नव्यवैयाकरणास्तुतत्राऽऽख्यातपदेन तिङन्तं गृह्यते, आख्यातमाख्यातेनेत्यत्र तथैवार्थप्रतीतेः। \`चत्वारि पदजातानि नामाख्याते चोपसर्गनिपाताश्च' इत्युपक्रमाच्च। भावकालकारकसंखअयाश्चत्वारोऽर्था आख्यातस्य। तत्रभावप्रधानमिति। भावो दात्वर्थः। धात्वर्थश्च फलव्यापारान्यतरो बोध्यः। पधानं विशेष्यमिति यावत्। तथा च भावः प्रधानं यस्मिन्निति बहुव्रीहिः। आख्यातां तिङन्तं फलव्यापारान्यतरप्रधानकं बोधं जनयति। नामानिप्रातिपदिकानि। सत्त्वप्रधानानिसत्त्वंद्रव्यं लिङ्गसंख्यान्वयि। तत्प्रधानानितद्विशेष्यकाणि ज्ञानानि अन्वयबोधात्मकानि जनयन्तीति भावः। यथा पचतीत्यत्र व्यापारप्रधानको बोधः। पच्यते इत्यत्र फलप्रधानको विक्लित्त्यादिरूपार्थो बोध्यत इत्यादिकमाहुः। एवं प्रधानं प्रत्ययार्थ इत्यस्यानादरणीयत्वं प्रतिपाद्य यः प्रत्ययार्थः स प्रधानमित्यर्थे मूलस्य, तदागमे हीति न्यायस्याप्यनादरणीयत्वं दर्शयितुमाहतदागमे हीत्यादि। अतिव्याप्तमिति। अतिव्याप्तश्चातिव्याप्तं चेति पुंनपुंसकयो \`नपुंसकमनपुंसकेन' इति नपुंसकैकशेषः, एकवचनं च। अतिव्याप्तमतिप्रसक्तं व्यभिचरितामिति यावत्। व्यभिचरितत्वमेव स्पष्टयतिकृञोति। अत्र किं कृतम्? इति प्रश्नः, पक्वमित्युत्तरम्। एवं च प्रश्नोत्तररूपं विवरणम्। तत्र किं कृतमिति प्रश्ने किंविषयको व्यापारः कृत इत्यर्थप्रतीत्या व्यापारविषयस्य जिज्ञास्यत्वमवगम्यते। पक्वमित्यत्र कर्मणि क्तप्रत्ययः सामान्ये नुपंसकत्वं च। तथा च पक्वमित्यतो जिज्ञास्यविषयानवगमेनास्योत्तरत्वासंगत्या व्यापारबोधकत्वे स्वीकृते तस्य प्रत्ययार्थत्वाभावाव्द्यभिचार इत्यर्थः। पक्वमित्यपीत्यपिना पक्ववानित्यस्य समुच्चयः। तत्रापि भावनाया आक्षेपादिना प्रतीयमानत्वेऽपि प्रत्ययार्थत्वाभावेन व्यभिचारसंभवात्। पक्वमित्यत्रापीति। यथा पचतीत्यत्र पच्‌धातोः पाकमित्यनेन तिप्रत्ययस्य च करोतीतिभावनार्थककृधातुना विवरणादाख्यातस्य भावनापरपर्यायव्यापारवाचिमत्वस्वीकारात्कृञा विवरणं प्राधान्येन व्यापारप्रतीतिश्च मन्यते मीमांसकैस्तद्वत्पक्वमित्यत्रापि क्तप्रत्ययस्य भावनार्थककृञा विवरणं भावनाप्रतीतिश्चास्तीति पक्ववान् पक्वमित्यत्रापि भावना प्रत्ययवाच्या स्यादिति तदागमे हीति न्यायस्य कृञा विवरणस्य चातिव्याप्तिरिति भावः। ननु यथा कृञा विवरणात्तदागमे हीति न्यायाच्च तिङां भावना वाच्येत्यङ्गीकृतं तथा कृत्प्रत्ययानामपि सा वाच्येति स्वीक्रियतां, तथा च नातिव्याप्तिरिति चेदाहअपीति। अपिनाऽर्थान्तरं समुच्चीयते। तदेवार्थान्तरं प्रकटयतितथा चेति। अयं भावःतिङन्ते पचतीत्यादौ, कृदन्ते पक्ता पक्ववानित्यादौ चोभयत्रापि भावनाप्रतीतिरस्तीति तावन्निर्विवादमुभाभ्यामपि वादिप्रतिवादिभ्यां स्वीकृतम्। तत्र किं सा भावना धातुना प्रतिपाद्यतेऽथवा प्रत्ययेनेति जिज्ञासायां प्रत्ययेनेति चेत्प्रत्ययानामनेकत्वेनानेकेषु शक्तिकल्पनापत्त्या गौरवं भवति। तस्माद्धातुना प्रतिपाद्यत इति मन्तव्यम्। धातुस्तूभयत्रापि पचिरेक एवेत्येकस्प्रिञ्छक्तिकल्पनयाऽतिलाघवं भवतीत्याशयेनाऽऽहउभयसाधारण्येत्यादि। तिङन्तकृदन्तोभयानुगतत्वेन भावनाप्रतीतेः सत्त्वादित्यर्थः। धातुरेवेति। उभयत्र घटकतयाऽनुप्रविष्टो धातुरेवैकत्वेन लाघवाद्भावनावाचक इत्येव कल्पनं समञ्जसमति। दूषणान्तरमप्याहप्राधान्यापत्तिश्चेति। तिङां भावनावाचकत्वे भावनयैवाऽऽक्षेपात्कर्मकर्त्रर्थमतीतिलाभसंभवेन प्रत्ययार्थत्वाद्भावनायाः प्राधान्यं यथोच्यते मीमांसकैस्तद्वत्कृतामपि भावनावाचकत्वे भावनाया एव प्राधान्यापत्ति। तथा च पक्वस्तण्डुलः पक्ता चैत्र इत्यादौ सामानाधिकरण्यानापत्तिरुक्तातिव्याप्तिपरिहारासंभवश्च स्यादिति भावः॥ 8 ॥  
 धातोरेव भावनावाचकत्वमित्यत्र साधकान्तरं प्रदर्शयन्नाहकिं कार्यमिति। अत्र किंशब्दो न प्रश्नार्थकः किंतु पूर्वत्रोपक्तान्तत्वात्तदनुसंधानमात्रेण छन्दोगताक्षरसंख्यापूरणार्थं प्रयुक्तः। अत एव तं परित्यज्यैव व्याख्यातिकार्यमित्यत्रेति। ऋहलोर्ण्यदिति शास्त्रेण कर्मणि ण्यद्विहित इति शेषः। अनीयरिति। पचनीयमित्यादौ \`तव्यत्तव्यानीयरः' इति कर्मण्यनीयर्विर्धीयते णिनिरिति। भूते, इत्यधिकृत्य \`करणे यजः, इति सूत्रेण यजेर्भूते कर्तरि णिनिर्विहित इत्यर्थः। एतेकर्माद्यर्थका ण्यदादयः। क्रियायोगमन्तरेणासन्त इति। क्रियान्वयिनामेव कारकत्वेन धातोर्व्यापाररूपक्रियावाचित्वाभावे क्रियान्वयासंभवेन कारकत्वासंभवः, तदसंभवे च \`कारके' इत्यधिकृत्य विहितानां कर्मादिसंज्ञानामप्यसंभवात्कर्माद्यर्थेऽसन्तोऽसंभाविता इत्यर्थः। तद्वाच्यतामिति। तथा च कर्माद्यर्थे ण्यदादीनां विधानान्यथासंभव एव भावनाया धातुवाच्यतां पीनत्वान्यथासंभवो रात्रिभोजनमिव बोदयतिसूचयतीत्यर्थः। एतदनुसंधायैदाऽऽहविना क्रियामित्यादि। कारकत्वासंभवेनेति। क्रियान्वयित्वस्यैव कारकत्वात्क्रियामन्तरेण कारकत्वासंभव इत्यर्थः। ननु नेदं कर्माद्यर्थकण्यदादिविधानं धातार्व्यापाररूपक्रियावाचकत्वे मानं ण्यदादीनां कर्माद्यर्थकत्वस्य प्रकारान्तरेणाप्युपपत्तिसंभवादन्यथानुपपन्नस्यैव मानत्वादित्याशङ्क्य समाधत्ते न चेति। भाट्टरीतिरिति। अयं भावःपाचको देवदत्तः, पक्वस्तण्डुल इत्यादौ सामानाधिकरण्यानुभवानुरोधात्कृतां कर्तृकर्माद्यर्थकत्वमुक्त्वा धातोः फलमात्रवाचकत्वेन क्रियावाचकाभावात्कृदन्तस्थले क्रियाप्रतीतिर्न स्यात्, तत्प्रतीत्यभावे च कारकत्वादि च न स्यादिति कृतां कर्तृकर्माद्यर्थकत्वमनुपपन्नमित्याशङ्क्य क्रियां विना कारकत्वासैभवात्तत्र कर्तृकर्मादिकारकैरेव स्वस्वरूपलाभाय क्रियाऽऽक्षिप्यते, आक्षिप्तां तामादाय तत्संबन्धादेव कारकत्वं कारकार्थकः प्रत्ययश्चोपपद्यत इत्येवं भाट्टरीतिर्न युक्तेत्यर्थः। निरुक्तभाट्टरीतेरन्यत्र क्लृप्तरीतिविरुद्धत्वादयुक्त्वं प्रतिपादयन्नाहआख्यातेऽपीति। तिङन्तस्थले व्यापाररूपभावना न धातुवाच्या। तथा सति तस्याः प्राधान्येन प्रतितिर्न स्यात्। किंतु तिङ्संज्ञकाख्यातवाच्यैव सा। वाक्यार्थबोधे सर्वतः प्राधान्येन तस्याः प्रतीयमानत्वात्। प्रकृतिप्रत्ययार्थयोः प्रत्ययार्थप्राधान्यस्य पाठक औपगव इत्यादौ क्लृप्तत्वात्। तदागमे हीति न्यायेन तस्या आख्यातप्रत्ययवाच्यत्वनिश्चयाच्च। तदुक्तम्\`प्रत्ययार्थं सह ब्रूतः प्रकृतिप्रत्ययौ सदा। प्राधान्याद्भावना तेन प्रत्ययार्थोऽवधार्ते' इति। न च तत्र कर्तृकर्मप्रतीतिर्न स्यात्तद्वाचकाभावादिति वाच्यम्‌। भावनाव्यापारः। व्यापारश्च नित्यं साश्रय एव। निराश्रयस्य व्यापारस्यासंभवात्। तथा च यद्याश्रय एव न स्याच्चेद्भावनाऽस्तितामेव न प्रतिपद्यत इति भावनाऽऽत्मस्वस्वरूपलाभाय कर्तारमाक्षिपत्याक्षेपादेव कर्तृकर्मणोः प्रतिपत्तिसंभवे किमिति तद्वाचकत्वमाख्यातस्य कल्पनीयमित्येवंरीत्या मीमासकैः प्राधान्याद्भावनाया आख्यातवाच्यत्वं सिद्धान्तितम्। एवं सति यदि उपर्युक्ता भाट्टरीतिराश्रीयेत तदाआख्यातेऽपितिङ्संज्ञकाख्यातेऽपीत्यर्थः। तथात्वापत्ताविति। कृत्संज्ञकप्रत्ययवत्तिङ्संज्ञकाख्यातप्रत्ययानामपि कर्तृकर्मवाचित्वं स्वीकृत्य ताभ्यां कर्तृकर्मभ्यां स्वस्वरूपलाभायाऽऽक्षिप्तां क्रियामादाय तिङां कर्तृकर्मवाचित्वोपपत्तौ सत्यामित्यर्थः। तत्रापीति। तिङ्‌संज्ञकाख्यातेऽपि, भावनायाःव्याषारस्य, वाच्यत्वं तिङ्‌वाच्यत्वं नैव सिध्येदित्यर्थः। तथा चान्यत्र क्लृप्तस्वसिद्धान्तविरुद्धत्वान्निरुक्ता भाट्टरीतिः कार्यमित्यादौ नाऽऽश्रयितुं युज्यत इति भावः। लिङ्गसख्यान्वयेति। पक्ववान् पक्ववती, पक्वस्तण्डुल इत्यादौ विक्लित्त्यनुकूलव्यापारवदभिन्नः पुंस्त्वैकत्वविशिष्टश्चैत्र इत्यादिरीत्या शाब्दबोधोदयात्पुंस्त्वादिलिङ्गैकत्वादिसंख्यान्वयाय कृत्सु कर्तृकर्मादिवाच्यत्वमवश्यमाश्रयणीयमित्यर्थः। तेनकर्तृकर्मादिना, स्वस्वरूपनिरूपकत्वेन व्यापारस्याऽऽक्षेपात्तत्प्रतीतिः स्यादित्येवं मन्यते चेदाख्यातेऽपि एकत्वादिविशिष्टो व्यापाराश्रय इति बोधादेकत्वादि संख्यान्वयाय कर्तृकर्मणी वाच्ये स्याताम्, पक्ववानित्यादौ भूतकालिको देवदत्तकर्तृको व्यापार इति बोधानुरोधेन व्यापारे विशेषणतया कालस्य कारकस्य चान्वयदानार्थं भावनाया अपि वाच्यत्वमवश्यमङ्गीकरणीयं स्यादित्यर्थः। कृत्स्वपीत्यपिना धातोर्व्यापारवाचकत्वावश्यकत्वे समुच्चितं हेत्वन्तरं प्रदर्शयतितथा हीत्यादिना। नखौर्भिन्न इति। व्यापारजन्यद्विधाभवनं भिदिधात्वर्थः। कर्मणि क्तप्रत्ययः। नखैरिति करणे तृतीया। तथा च नखकरणकव्यापारजन्यविदारणाश्रयो हिरण्यकशिपुरिति बोधः। तत्र करोति क्रियां जनयतीति व्युत्पत्त्या क्रियाजनकस्य कारकत्त्रप्रतीतेः क्रियायाश्च जन्यक्रियासाकाङ्क्षत्वाच्च परस्परमन्वयेन सामर्थ्याद्वैयाकरणमते नखभिन्न इति समासो भवति। एवं हरित्रात इत्यत्रापि समास उपपाद्यः। मीमांसकमते तु तिङामेव भावनारूपव्यापारवाचकत्वादत्र तिङभावेन व्यापाररूपक्रियाया अभावादरुणाधिकरणन्यायेन कारकाणां क्रिययैवान्वयात्परस्परं तदनन्वयेनासामर्थ्यान्नखभिन्नयोः करणकर्मकारकयोः समासो न स्यादित्यर्थः। समासाभावे सहेतुकं दृष्टान्तं प्रदर्शयन्नाहपुरुषो राज्ञ इत्यादि। राजसंबन्धी पुरुषः, देवदत्तसंबन्धिनी भार्येत्येवमन्वये विवक्षिते राज्ञो भार्या इत्यनेन यथा समासो न भवति तयोः परस्परमनन्वयेनासामर्थ्यात्तद्वन्नखैर्भिन्न इत्यादौ समासो न स्यादिति भावः। सामर्थ्यमुपपादयितुं शङ्कतेन चाध्याहृतेति। येन विना यदनुपपन्नं तत्तेनाऽऽक्षिप्यते इति न्यायेन नखैरित्यस्य करणकारकत्वेन कारकत्वस्य च क्रियाजनकत्वरूपत्वेन जनकत्वस्य च जन्यत्वमन्तराऽनुपपन्नत्वात्तेन करणकारकेण स्वस्वरूपनिरूपकतयाऽऽक्षिप्यमाणां करोतिक्रियां गृहीत्वेत्यर्थः। सामर्थ्यमिति। अन्वययोग्यत्वरूपमित्यर्थः। तथा च नखकरणकव्यापारजन्यभेदाश्रयः= नखैः कृत्वा भिन्न इति शाब्दबोधजननादध्याहृतक्रियामादाय सामर्थ्यमुपपादनीयमित्यर्थ। एवमध्याहृतक्रियामादाय सामर्थ्योपपादने दृष्टान्तं प्रदर्शयन्नाहदध्योदनo इत्यादिवदिति। दध्ना ओदनः, दध्योदनः। अन्नेन व्यञ्जनमिति तृतीयातत्पुरुषः। संस्कारकद्रव्यवाचकं तृतीयान्तमन्नेन समस्यत इति हि तत्सूत्रस्यार्थः। अत्र दध्नेति करणतृतीयान्तस्य विशेषणतया ओदनेऽन्वयस्य बाधाद्विभक्त्यर्थकारकस्य क्रियोपसर्जनन्वेन प्रतीतिनियमाद्विभक्त्यर्थकारकेण विना क्रियामनुपपद्यमानेनाऽऽक्षिप्यमाणोपसेकक्रियाद्वारा सामर्थ्यमङ्गीकृत्य समास उपपादितः। एवं चात्रानुपपत्त्याऽऽक्षेप एवाध्याहारपदार्थः। यदि चात्राध्याहृतक्रियाद्वारा सामर्थ्योपपादनं नाङ्गीक्रियेत चेदसामर्थ्यात्समासो न स्यादिति स्पष्टमेव। एतद्वन्नखभिन्न इत्यादावपि अध्याहृतक्रियाद्वारा सामर्थ्योपपादनमावश्यकमिति भावः। अनया रीत्या नखभिन्न इत्यादौ यदध्याहृतक्रियाद्वारा सामर्थ्योपपादनं तन्न युक्तिसहमिति निराचष्टेतत्र विध्यानर्थक्यादित्यादिना। अयं भावःअन्नेन व्यञ्जनमित्यादेरनुशासनस्य पदविधित्वात्समर्थः पदविधिरितिपरिभाषोपस्थित्याऽध्याहृतक्रियान्तर्भावमन्तरा केवलं स्वरूपेण सामर्थ्यरहितपदानां दध्यादीनां निरुक्तसूत्रेण समासविधानानुपपत्तेरगत्या दध्योदनादावध्याहृतक्रियाद्वारा सामर्थ्योपपादनेन समासाङ्गीकारेऽपि हरिणा कृतं हरिकृतमित्यत्र मीमांसकमतेऽपि कृधातोर्व्यापारवाचकत्वात्तनिरूपितकर्तृत्वं हरौ साक्षादिद्यते। तथा च प्रत्यासत्त्या कृत्प्रत्ययप्रकृतिभूतधातूपस्थाप्यक्रियानिरूपितकर्तृकरणवाचकतृतीयान्तं कृदन्तेन समस्यत इति कर्तृकरणे कृतेत्यस्यार्थांत्क्रियामनष्याहृत्यैव साक्षाद्धात्वर्थान्वयेन शास्त्रस्य चरितार्थत्वेन कर्तृत्वाद्यन्यथानुपपत्त्याऽऽक्षिप्यमाणस्वकर्तृकादिक्रियाजन्यत्वपरम्परासंबन्धमादाय हरित्रात इत्यादौ तत्प्रवृत्तेरयोगात्, मुख्याभाव एव गौणग्रहणं युज्यते नान्यथेत्यर्थादिति भावः। नखमिन्न इत्यादौ मीमांसकरीत्या सामर्थ्योपपादनगाशङ्कतेन चैकस्यामिति। एकस्यामेव क्रियायां कर्मादिभावेन यदर्थयोरन्वयस्तयोः पदयोस्तदेवैकक्रियान्वयित्वमेव सामर्थ्यमिति मीमांसकैरङ्गीकृतम्। अत एव नीलोत्पलमित्यादौ समासः सिध्यति। एकक्रियान्वयित्वरूपसामर्थ्यानाश्रयणे तु नीलोत्पलमित्यादौ सामर्थ्याभावात्समासो न स्यात्। तथा हिनीलशब्दोऽन्वयव्यतिरेकाभ्यां नीलगुणपरः। उत्पलशब्दस्तूत्पलत्वविशिष्टद्रव्यपरः। अथवा सोऽप्याकृत्यधिकरणन्यायेनोत्पलत्वजातिपरोऽस्तु। उभयथाऽपि नीलोत्पलशब्दयोः सामानाधिकरण्येन परस्परमन्वयस्य बाधेनासामर्थ्यात्समासो न प्राप्नोति। उत्पलमस्ति इत्युत्पलस्य कर्तृत्वेनास्तिक्रियायामन्वयः, तादृशोत्पलनिष्ठं च नीलरूपमित्याश्रयद्वारा नीलस्यापि तथाऽस्तिक्रियायामन्वयः। अथवोत्पलमुद्दिश्यास्तीति सत्ता विधीयते, तादृशसत्तामुद्दिश्य तदाश्रयत्वेन नीलगुणो विधीयत इत्येकस्यामस्तिक्रियायां कारकभावेनोद्देश्यविदेयभावेन वाऽन्वयान्नीलोत्पलशब्दयोरेकक्रियान्वयित्वात्मकसामर्थ्यसत्त्वात्समासो निर्बाध इत्यादि वदद्भयो मीमांसकेभ्यो नमोऽस्तु। तथा च प्रकृतेऽपि नोक्तपरम्परासंबन्धेन तयोरन्वयः, किंतु एकक्रियान्वयित्वरूपमेव सामर्थ्यं तच्च नखैरित्यस्य करणत्वेन करोतिक्रियायामन्वयाद्भिन्न इत्यस्य च तस्यामेव कर्मत्वे(स्वनिष्ठविदारणजनकत्वे)नान्वयादस्तीति न समासानुपपत्तिरित्याशयः शङ्कितुरिति भावः। तदेतद्‌दूषयतिअसूर्यंपश्या इत्यादिना। अस्‌र्पललाटयोर्दृशितपोः, इत्यस्यायमर्थःअसूर्ये ललाटे च कर्मण्युपपदे दृणेस्तपेश्च खश् स्यादिति। तथा चासूर्यशब्दे उपपदे दृशेः खशि शित्त्वात्पाघ्राध्येपि पश्यादेशे, अरुर्द्विषदजन्तस्येति पूर्वपदस्य मुमागमे असूर्यंपश्येत्यस्य सिद्धिः। सूर्यकर्मकदर्शनाबाववन्त इति बोधः। असूर्यंपश्या राजदारा इत्यत्र दर्शनक्रियाया एवाभावबोधेन सूर्यशब्दार्देन नञर्थस्यान्वयविरहादसमर्थसमासत्वेनाभिमतो भाष्यकारादेरित्यर्थः। अनापत्तेरिति। तव मते तदसमर्थसमासत्वं भज्येत। सूर्यं न पश्यन्तीत्यर्थे नञर्थप्रसज्यप्रतिषेधस्य दर्शतक्रियायामन्वयात्सूर्यस्यापि तस्यामेव कर्मतयाऽन्वयादेकक्रियान्वयतित्वरूपसामरथ्यसत्त्वादित्यर्थः। इत्यादेरित्यादिना अश्राद्धभोजीत्यादिर्ग्राह्यः। श्राद्धं न भुङ्क्ते इत्यर्थेन तस्याप्यसमर्थसमासत्वात्। ननु दर्शनक्रियायामेवोभयोरन्वयाद् भवत्वसूर्यंपश्येत्यादेः समर्थसमासत्वं का हानिरिति चेदाहइष्टापत्तावत्ति। कृतः सर्वो मृत्तिकया इत्यर्थे कृतः \`सर्वमृत्तिकः' इति सर्वमृत्तिकयोः समासापत्तिः। मृत्तिकायाः करणत्वेन, सर्वशब्दार्थस्य च कर्मत्वेन कृधात्वर्थेऽन्वयेनैकक्रियान्वयित्वरूपसामर्थ्यसत्त्वादित्यर्थः। अस्मन्मते तु मृत्तिकायाः करणकारकत्वेन कारकस्य च क्रिययैवान्वयनियमात्सर्वशब्दस्य क्रियाशब्दत्वाभावेनान्वयायोग्यतयाऽस मर्थ्यान्नैव समासो भवतीति भावः।सामर्तअयाभावादेव च सर्वश्चर्मणा कृत इत्यर्थे \`सर्वचर्मणः' इति निपातनात्समास इत्युक्तं सर्वचर्मणः कृतः खखञाविति सूत्रे। नन्वेकक्रियान्वयित्वेन सर्वमृत्तिकयोः सामर्थ्यसत्त्वेऽपि कर्तृकरणे कृतेत्यनेन करणतृतीयान्तस्य कृदन्तेन समासविधानेन सर्वशब्दस्य कृदन्तत्वाभावात्समासविधायकाप्राप्त्या समासो न स्यादित्याशङ्क्याऽऽहन चात्रेति। सर्वमृत्तिक इत्यत्र समासविधायकाभावो नैवमन्तव्यः। सर्वशब्दस्य कृदन्तत्वाभावेन कर्तृकरणे कृतेत्यस्याप्राप्तावपि \`सहसुपा' इत्यस्यैव विधायकस्य सत्त्वादित्यर्थः। ननु सह सुपेत्यस्य समासविधायकत्वाभावे का हानिरिति चेत्तत्राऽऽहअन्यथेति न स्यादिति। तथा चासमर्थसमास इत्युक्तिर्भाष्यकृदादेर्न संगच्छेतेति भावः। ननु सिद्धान्ते सह सुपेत्यगतिकगतित्वात्समर्थपरिभाषाविषयत्वाच्च नात्राऽऽश्रीयते। अन्यथा द्वितीया श्रितेत्यादिसूत्रैस्तत्तत्समासविधानं व्यर्थं स्यात्। सह सुपेत्यत्र समर्थपरिभाषानुपस्थितिश्च कल्पनीया स्यात्। असमर्थसमास इत्युक्तिस्तु निपातनात्समास इत्येवंपरतया निर्वाह्या। तथा च विधायकाभावदनाभिधानाद्वा सर्वमृत्तिक इति समासो न स्यादित्याशयवानाहकिं चेति। भावयति घटमिति। भावनायास्तिङ्वाच्यत्वे फलमात्रे धातोरर्थः। तथा च भूधातोरुत्पत्तिरर्थः। णिजर्थश्च व्यापारः। तस्य चानुकूलतासंसर्गेणोत्पत्तावन्वयः। उत्पत्त्यनुकूलो व्यापार इत्यर्थः। तथा च भावयति घटमित्यत्र णिजर्थव्यापारजन्योत्पत्त्याश्रयत्वाद्‌घटरय कर्मसंज्ञायां कर्मणि द्वितीया यथा भवति तथा भवति घटः इत्यत्रापि भूधातोरुत्पत्तिरर्थः। तिङश्च व्यापारोऽर्थः। अनकूलतासंसर्गेणान्वये उत्पत्त्यनुकूलो व्यापार इत्यर्थः संपन्नः। तथा च तिङर्थव्यापारजन्योत्पत्त्याश्रयत्वाद्‌घटरय कर्मसंज्ञायां द्वितीयोत्पत्तौ भवति घटः इत्यस्य स्थाने भवति घटमिति स्यात्। धात्वर्थफलेति। उभयत्रापि घटस्य भूधात्वर्थोत्पत्तिरूपफलाश्रयत्वेन कर्मसंज्ञायाः दूषणमुद्धर्तुमाशङ्कतेन चाऽऽख्यातेति। अयं भावःणिजन्ते प्रयोजकव्यापारो णिजर्थः, स एव णिजन्तोत्तरतिङ्‌प्रत्ययेनानूद्यते न तु प्रयोज्यव्यापार उच्यते। अणिजन्ते तु तिङ्‌प्रत्ययेन प्रयोज्यव्यापार आख्यायते। एवं च दृष्टान्तदार्ष्टान्तिकयोर्वैषम्यम्। तथा च घटं भावयतीत्यत्र घटस्य कर्तृत्वाभावे सति णिजर्थव्यापारनिरूपितं कर्मत्वं निरपवादमिति द्वितीया भवति। घटो भवतीत्यत्र त्वाख्यातार्थव्यपाराश्रयतया कर्तृसंज्ञया बाधितत्वान्न घटस्य कर्मत्वमित्यर्थ इति। वैयाकरणस्तदेतद्‌दूषयतिआख्यातार्थव्यापारेति। अण्यन्त(शुद्ध)धातुसमभिव्याहृताख्यातार्थव्यापाराश्रयस्य कर्तृत्व इत्यर्थः। पाचयति देवदत्त इति। पचयति विष्णुमित्र इत्यण्यन्तावस्था। पाचयति देवदत्तो विष्णुमित्रेणेति ण्यन्तावस्था। तत्र ण्यन्तावस्थायामाख्यातार्थव्यापाराश्रयत्वेन विष्णुमित्रस्य कर्तृत्वेऽपि ण्यन्तस्थले णिज्‌वाच्यप्रयोजकव्यापारस्यैवाऽऽख्यातप्रत्ययेनाभिदानात्ताद्वशाख्यातार्थव्यापाराश्रयत्वेन प्रयोजकदेवदत्तस्यैव कर्तृत्वं स्यान्न तु प्रयोज्यस्य विष्णुमित्रस्य ण्यन्तधआतुसममिव्याहृताखअयातार्थव्यापाराश्रयत्वाभावात्। तथा च विष्णुमित्रस्य कर्तृसंज्ञाया अभावेन कर्तृकरणयोस्तृतीयेति तृतीया न स्यादित्यनिष्टापत्तिरित्यर्थः। मन्मते तु न दोषः। विक्लित्त्यनुकूलव्यापारानुकूलव्यापारः पाचयतेरर्थः। तत्र णिच्‌प्रकृतिभूतपच्‌धातुवाच्यव्यापाराश्रयत्वेन विष्णुमित्रस्य कर्तृत्वात्तृतीयोपपत्तेः सुवचत्वात्। ग्रामं गमयतीति। णिजन्तस्थले पूर्वोक्तरीत्या प्रयोज्यस्य विष्णुमित्रस्य कर्तृत्वाभावेन कर्तृनिष्ठव्यापारजन्यफलाश्रयस्य कर्तुरीप्तिततममित्यनेन विहिता कर्मसंज्ञा विष्णुमित्रनिष्ठव्यापारजन्यफलाश्रयस्यापि ग्रामस्य न स्यात्। ग्रामं गच्छति विष्णुमित्र श्यण्यन्तस्थले मीमांसकमते विष्णुमित्रस्याऽऽख्यातार्थव्यापाराश्रयतया कर्तृसंज्ञायां तादृशकर्तृनिष्ठव्यापारजन्यदात्वर्थसंयोगफलाश्रयस्य ग्रामस्य कर्मसंज्ञायां सत्यां यथा गमिकर्मता भवति तद्विण्णिजन्तस्थले विध्णुमित्रनिष्ठव्यापारजन्यधात्वर्थसंयोगफलाश्रयस्यापि ग्रामस्य गमिकर्मता(कर्तृनिष्ठव्यापारजन्यगमिधात्वर्थसंयोगरूपफलाश्रयता)न स्यात्। तदानीं विष्णुमित्रस्य पूर्वोक्तरीत्या कर्तृसंज्ञाया अभावात्। ततश्च ग्रामशब्दोत्तरं द्वितीया न स्यादिति भावः। ननु वैयाकरणमतेऽपि कर्तुरीप्सिततमामिति सूत्रे कर्तृपदं न कर्तृसंज्ञापरं किंतु स्वतन्त्रमात्रपरमित्यवश्यं वक्तव्यम्। अन्यथा देवदत्तो विष्णुमित्रं ग्रामं गमयतीत्यत्र प्रयोज्यस्य विष्णुमित्रस्य गतिवुद्धीतिसूत्रेण कर्मसंज्ञाया विधानेन कर्तृसंज्ञाया विरहाद्‌ग्रामस्य कर्मसंज्ञानापत्तेः। तथा च ममापि मते नायं दोषःप्रयोज्यस्य विण्णुमित्रस्य धात्वर्थसंयोगानुकूलव्यापाराश्रयत्वरूपस्वातन्त्र्यसत्त्वादिति चेन्न। मीमांसकस्य तव मते आख्यातार्थव्यापाराश्रयत्वस्यैव स्वातन्त्र्यपदार्थत्वात्। कारकमात्रे धात्वर्थफलानुकूलव्यापारसत्त्वेन त्वदुक्तस्वातन्त्र्यस्य कर्मादावतिव्याप्तत्वादिति बोध्यम्। ननु ण्यन्तधातुसमभिव्याहृतस्याऽऽख्यातस्य प्रयोज्यप्रयोजकैतदुभयनिष्ठव्यापारवाचत्वं स्वीक्रियते। ततश्चाऽऽख्यातार्थव्यापाराश्रयत्वेन प्रयोज्यप्रयोजकयोरुभयोरपि कर्तृत्वं सिध्यति। तेन च पाचयति विष्णुमित्रेणेत्यत्र विष्णुमित्रस्य कर्तृत्वात्तत्र कर्तरि तृतीया सिध्यति। सिध्यति च ग्रामं गमयतीत्यत्र प्रयोज्यकर्तृविष्णुमित्रनिष्ठव्यापारजन्यधात्वर्थसंयोगरूपफलाश्रयत्वेन ग्रामस्य गमिकर्मता चेतिचेन्न। घटं भावयतीत्यत्र प्रयोज्यस्य घटस्यापि आख्यातार्थव्यापाराश्रयत्वेन कुलालस्येव कर्तृतापत्तौ कर्मसंज्ञां बाधित्वा परत्वात्कर्तृसंज्ञैव स्यात्। तथा च घटो भवतीत्यत्रेव भावयति घटमित्यस्य स्थाने भावयति घट इति प्रथमा स्यात्। उभयत्रापि घटे आख्यातार्थव्यापाराश्रयत्वेन कर्तृत्वसत्त्वादित्यर्थः। न च प्रयोजकनिष्ठणिजर्थव्यापारजन्यधात्वर्थसंयोगफलाश्रयत्वेन ग्रामस्य कर्मत्वं संभवति तत एव च द्वितीया निर्वहतीति वाच्यम्। तथा सति ग्रामस्य णिजन्तकर्मत्वेऽपि गमिकर्मत्वाभावस्य तदवस्थत्वादिति भावः। ननु ग्रामस्य गमिकर्मत्वाभावे का हानिरिति चेत्तत्राऽऽहतथा चेत्यादिना। इत्यपि न स्यादिति। ग्रामाय गमयतीति ग्रामस्य गमिकर्मत्वाभावे गत्यर्थकर्मणीति चतुर्थ्यपि ग्रामपदोत्तरं न स्यादित्यर्थः। ग्रामपदोत्तरं चतुर्थ्यभावे कारणमाहगत्यर्थकर्मणीति। अध्वभिन्न गत्यर्थकर्मणि द्वितीयाचतुर्थ्यौ स्तश्चेष्टायां सत्यामिति तत्सूत्रस्यार्थः। त्वन्मते गत्यर्थकर्मत्वं च संयोगरूपगत्यर्थकधातुसमभिव्याहृताख्यातार्थव्यापाराश्रयरूपकर्तृनिष्ठाख्यातार्थव्यापारजन्यफलाश्रयत्वेनेच्छाविषयत्वरूपं वाच्यम्। वाच्यम्। गम्‌लॄ गतौ, शल, हुल, पत्‌लृ गतो, अट, पट गतौ, रघि, लघि गत्यर्थाः, एवमादिर्गत्यर्थको यो धातुस्तादृशधातुसमभिव्याहृतं यदाख्यातं तिङ्प्रत्ययस्तदर्थो यो व्यापारस्तदाश्रयः कर्ता, तादृशकर्तृनिष्ठो यो व्यापारस्तज्जन्यं यत्संयोगरूपधात्वर्थफलं तदाश्रयत्वेनेच्छाविषयो यद्‌ग्रामादि तद्‌गत्यर्थकर्म भवति मीमांसकमतेनेत्यर्थः। तथा च प्रयोजकनिष्ठणिजर्थव्यापारप्रयोज्यगमिधात्वर्थसंयोगरूपफलाश्रयत्वेन ग्रामस्य णिजन्तकर्मत्वाद्‌द्वितीयोपपत्तावपि, णिजन्तसमभिव्याहृताख्यातप्रत्ययस्य प्रयोजककर्तृनिष्ठणिजर्थव्यापाराभिधायित्वेन प्रयोज्यस्य कर्तृत्वाभावात्तादृशाख्यातार्थव्यापाराश्रयरूपकर्तृनिष्ठव्यापारजन्यगमिधात्वर्थसंयोगरूपफलाश्रयत्वात्मिका गमिकर्मता ग्रामस्य न संभवतीति गत्यर्थकर्मणि विहिता चतुर्थी तत्र नैव स्यादिति भावः। अत्रेदं बोध्यम्ग्रामस्य विष्णुमित्रनिष्ठव्यापारजन्यधात्वर्थसंयोगफ़लाश्रयत्वेऽपि विष्णुमित्रस्य कर्तृत्वाभावेन कर्तृनिष्ठव्यादण्डशून्ये पुरुषे दण्डी पुरुष इति व्यवहाराभाववदिति। एतेनेति। ग्रामायेति चतुर्थ्यन्तप्रयोगनिर्वाहेणेत्यर्थः। उमयमिति। प्रयोज्यप्रयोजकोभयनिष्ठव्यापारद्वयमित्यर्थः। अपास्तमिति। गमयतीत्युक्ताख्यातस्य णिजन्तधातुयुक्तत्वेऽपि गत्यर्थकधातुयुक्तत्वाभावेन प्रयोज्यस्य गत्यर्थकधातुयुक्ताख्यातार्थव्यापाराश्रयत्वरूपगत्यर्थकर्तृत्वाभावाद् गत्यर्थकर्मत्वानापत्तौ चतुर्थ्यनुपपत्तितादवस्थ्यादिति भावः। किं च णिजन्तस्थलीयाख्यातस्य प्रयोज्यप्रयोजकोभयव्यापारावाचकत्वमङ्गीकृत्य विष्णुमित्रस्य कर्तृत्वोपपत्तावपि तद्‌गतकर्तृत्वस्याऽऽख्यातेनाभिहितत्वाद्देवदत्तपदोत्तरमिव विष्णुमित्रपदोत्तरमपि प्रथमाया एव प्राप्त्या तत्र तृतीयोपपत्तेरत्यन्तासंभवात्। अपि च ग्रामं गमयति देवदत्तो विष्णुमित्रमित्यत्र गतिबुद्धीतिसूत्रेणाणौ कर्तुर्विष्णुमित्रस्य णौ कर्मसंज्ञां विधाय कर्तुरीप्सिततममित्यनेनैव सिद्धे गतिबुद्धीति सूत्रं नियमार्थमित्युक्तं भाष्ये। तत्रोद्देश्यत्वलक्षणमार्थप्राधान्यमादाय गमधातूपात्तप्रधानभूतव्यापाराश्रयत्वेन विष्मुमित्रस्य कर्तृसंज्ञा प्राप्ता कर्तुरीप्सितेति कर्मसंज्ञा च प्राप्ता, तयोर्मध्ये परत्वात्कर्मसंज्ञां बाधित्वा कर्तृसंज्ञा स्यात्तद्बाधनार्थं गतीतिसूत्रमावश्यकमिति तस्य निमार्थकत्वमयुक्तमित्याशङ्क्य प्रयोजकव्यापारस्यान्यानधीनत्वलक्षणमार्थप्राधान्यं शाब्दप्राधान्यं चास्तीति तादृशप्राधान्यानुरोधेन प्राप्तकर्मसंज्ञायाः प्राबल्यात्कर्तृसंज्ञा नैव प्राप्नोतीति विप्रतिषेध एव नास्ति। ततश्च निरपवादत्वात्कर्तुरीप्सितेत्येव सिद्धे गतीतिसूत्रं नियमार्थमिति सिद्धान्तितम्। एवं सति णिजन्तस्थलीयाख्यातस्य प्रयोज्यप्रयोजकोभयव्यापारवाचकत्वे आख्यातार्थव्यापाराश्रयत्वस्योभयोरपि समानत्वेन प्रयोज्यं प्रति प्रयोजकस्य प्राधान्यानुपपत्तेः, हेतुमति चेतिसूत्रानुसारेण प्रयोजकव्यापारस्य णिज्‌वाच्यत्वावगमेनाऽऽख्यातवाच्यत्वानुपपत्तेश्चेति भावः। ननु गत्यर्थकर्मणि पत्ये शेते, इतिवच्चतुर्थीं साधयित्वा गत्यर्थकर्मणीति सूत्रं भाष्ये प्रत्याख्यातम्। तथा च ग्रामस्य गत्यर्थकर्मत्वाभावेऽपि न क्षतिरित्यत आहकिं चेति। तस्मिन् प्रयोग इति। आख्याततदर्थव्यापाराश्रययोरेकवाक्यस्थत्वे सत्येवाऽऽख्यातार्थव्यापापाश्रयस्य कर्तृत्वमित्यवश्यं वक्तव्यम्, अन्यथा घटो विद्यते इत्यत्रत्यं तादृशव्यापाराश्रयत्वमादाय घटं करोतीत्यत्र घटपदोत्तरं प्रथमापत्तिः स्यात्। तथाचाऽऽख्यातविरहिते देवदत्तः पक्तेत्यादिवाक्ये कृदर्थकर्तुरेकवाक्यस्थाख्यातार्थव्यापाराश्रयत्वाभावेन देवदत्तस्य कर्तृत्वं न स्यात्। एवं च कृदर्थकर्तरि कर्तृत्वलक्षणस्याव्याप्तिर्दुष्परिहरेत्याशयः। नन्वाख्यातशून्यस्थलेऽपि प्रथमानुरोधेन तिङन्ताध्याहार आवश्यकः। अन्यथा \`तिङ्‌समानाधिकरणे प्रथमा' इति विहितप्रथमायाः साधुत्वं न स्यात्। एवं च देवदत्तः पक्तेत्यत्रास्तीत्याद्यध्याहाराद्देवदत्तस्य कर्तृत्वोपपत्तिरिति चेन्न। एवं सत्यपि अस्‌धातुनिरूपितकर्तृत्वोपपत्तावपिपच्‌धातुनिरूपितकर्तृत्वानुपपत्तिस्तदवस्थौवेति पक्तेत्यत्र पच्‌धातोः कर्तरि तृच्‌प्रत्ययानापत्तेः। ननु यद्धातुप्रकृतिकाख्यातार्थव्यापाराश्रयत्वं यस्य गृहीतं तस्मिन्नर्थे तद्धातोः कृत्प्रत्ययो भवति इत्येतावानेव कर्तरि कृत् इत्यस्यार्थोऽभ्युपेयते। देवदत्तः पचतीत्यत्र देवदत्तस्य पच्‌धातुप्रकृतिकाख्यातार्थव्यापाराश्रयत्वं गृहीतमिति तादृशे देवदत्तरूपेऽर्थे पच्‌धातोस्तृच् प्रत्ययो भवतीति तदर्थः। यद्वा कृत्प्रत्ययस्य व्यापारोऽप्यर्थोऽङ्गीक्रियते। कर्तृकर्मकृतां कारकभावनोभयवाचकत्वमित्यर्थः। तथा च प्रत्ययार्थव्यापाराश्रयत्वमेव कर्तृत्वं, यथा मैत्रः पचतीत्यादौ मैत्रादेः, देवदत्तेन चैत्रः पाचयतीत्यादौ णिजर्थाख्यातार्थव्यापारयोराश्रयत्वादुभयोः कर्तृत्वम्। तथा देवदत्तः पक्तेत्यादौ कृत्प्रत्ययार्थव्यापाराश्रयत्वेन देवदत्तादेः कर्तृत्वमुपपन्नम्। एवं चाऽऽख्यातरहिते देवदत्तः पक्तेत्यादौ न देवदत्तस्याकर्तृतापत्तिरिति चेन्नेत्याहदिगिति। दिगर्थस्तुधात्वर्थफलप्रकारकानुकूलत्वंसंसर्गकभावनाविशेष्यकबोधे धात्वाख्यातानुपूर्वीधातुकृदानुपूर्व्योर्हेतुत्वं मीमांसकैरङ्गीकरणीयं, वैयाकरणैस्तु तादृशबोधे धात्वानुपूर्व्या एव हेतुत्वमङ्गीकरणीयमिति लाघवं भवति। एवं च लाघवाद्भावनाया धात्वर्थत्वमेव समञ्जसं न प्रत्ययार्थत्वमिति भाव इति। किंच क्रियेत्याद्युत्तरार्धस्यावतरणिकामाहसूत्रानुपपत्तीति। व्यापारस्य धात्वर्थत्वे प्रमाणत्वेन सूत्रानुपपत्तिं प्रदर्शयन्नित्यर्थः। स्वोत्प्रेक्षितत्वमिति। स्वकपोलकल्पितत्वमित्यर्थः। व्यापारनिष्ठधातुवाच्यत्वस्य निर्मूलत्वमिति यावत्। निरस्यतिनिराकारोतिकिंचेति। ननु भूवादय इत्यस्य भूरादिर्येषामिति बहुव्रीहिणा भूप्रभृतयो धातुसंज्ञाः स्युरित्येवार्थो न तु भ्वादिगणपठिताः क्रियावाचका धातुसंज्ञा इति, तद्बोधकशब्दाभावात्। कथं तर्हि भूवादय इति निर्देशः? निपातनान्मङ्गलार्थो वकारागमः\`भूवादीनां वकारोऽयं मङ्गलार्थः प्रयुज्यते' इति वार्तिककारैरुक्तत्वात्। मङ्गलार्थःमङ्गलसूचकः। यथाऽपूर्वस्य दध्यादेर्लाभो लोके मङ्गलसूचकस्तथेत्यर्थ। एवं च न सूत्रानुपपत्तिरित्याशङ्कां निराकर्तुं तत्सूत्रार्थमाहतत्र भूश्च वाश्चेत्यादिना। व्यास्थाप्रकारवाचिनोरिति। नियमेनावधिसाकाङ्क्षप्रथमरूपोऽर्थो व्यवस्था। यस्मात्पूर्वो नास्ति परश्चास्ति स प्रथम इत्युच्यते। अयं प्रथम इत्युक्तौ तत्रास्य किमपेक्षया प्राथम्यमिति नियमेनावध्याकाङ्क्षायाः सत्त्वाद्‌भ्वादिगणपठितधातुसमुदायापेक्षया भूधातोः प्राथम्यमित्यर्थः। प्रकारः सादृश्यम्। तथा च निरुक्तार्थयोर्द्वयोरादिशब्दयोः सरूपाणामित्येकसेषः। ततो भूवौ आदी येषामिति बहुव्रीहिः। तत्र व्यवस्थावाचिन आदिशब्दस्य भूशब्देन प्रकारवाचिनश्च वाशब्देनेति यतासंख्यं संबन्धः। ततश्च यादृशः सूवार्थः संपद्यते तमाहभूप्रभृतय इत्यादि। तत्र भूशब्दो द्विविधः। भूम्यर्थकः सत्ताद्यर्थकश्च तथा वाशब्देनेति यथासंख्यं संबन्धः। ततश्च यादृशः सूवार्थः संपद्यते तमाहभूप्रभृतय इत्यादि। तत्र भूशव्दो द्विविधः। भूम्यर्थकः सत्ताद्यर्थकश्च तथा वाशब्दोऽपि द्विविधः। विकल्पार्थको गत्याद्यर्थकश्च। तत्र द्विविधस्यापि वाशब्दस्य लिङ्गसंख्यानन्वय्यर्थकतयाऽसत्त्ववाचित्वेन तत्साहचर्याद्‌भूशब्दोऽसत्त्ववाची सत्ताद्यर्थको गृह्यते। स च क्रियावाची भवति। तत्साहचर्याद्वाशब्दोऽपि गत्याद्यर्थ एव गृह्यते। तत्सादृश्यं च क्रियावाचकत्वेनैवेत्याशयेनाऽऽहमूलेतच्चेति। वासादृश्यं चेत्यर्थः। क्रियावाचकत्वेनेति। वा गतिगन्दनयोरिति स्मृतेर्यथा तस्य गत्यादिरूपक्रियावाचित्वं तथा भूप्रभृतीनामपि सत्तादिरूपक्रियावाचित्वात्तत्सादृश्यमित्यर्थः। शब्दत्वेन सादृश्यग्रहणे तस्याव्यावर्तकत्वेन वादिशब्दस्य व्यर्थत्वापत्तिः। वाधातोरदादिगणे पाठेनादादित्वेन गत्यर्थकत्वेन वा सादृश्याङ्गीकारे तु सकलभ्वादीनां संग्रहेत्वन स्यादित्यव्याप्तिः। अतो व्याख्यानात्क्रियावाचकत्वेनैव सादृश्यं ग्राह्यमिति भावः। वाधातौ वासादृश्यं प्रयोगभेदेन ज्ञेयम्। यथा वातीत्येतद्‌घटकवाशब्दस्य क्रियावावित्वं तथा वातः, इत्येतद्‌घटकवाशब्दस्यापि। प्रत्युच्चारणं शब्दबेदादिति सिद्धान्तादित्यर्थः। तेन भूम्यर्थकभूशब्दस्म विकल्पार्थकवाशब्दस्य च न धातुत्वम्। अन्यथा भूम्यर्थकभूशब्दस्य विकल्पार्थकनिपातवाशब्दस्य च धातुत्वेन प्रातिपदिकत्वाभावात्सुबभावे पदत्वानापत्त्या भूस्तिष्ठति वा गच्छति वेत्यत्रातिङन्तात्पदात्परं तिङन्तं निहन्यते, इत्यर्थकतिङ्‌ङतिङ इति सूत्रेण तिष्ठतिगच्छतिरूपयोस्तिङन्तयोर्निधातो न स्यान्न स्याच्च भूशब्दात्सुप् भूवाशब्दयोः पदत्वाभावादिति भावः। एवं भूस्त्वा वा मा वा न पातयिष्यतीत्यत्र \`त्वामौ द्वितीयायाः, इत्यस्य प्रवृत्तिर्न स्यात्। भूवाशब्दयोः पदत्वाभावादिति बोध्यम्। एवं च सूत्रस्य यादृशोऽर्थः पर्यवसन्नस्तं परिष्करोतिक्रियावाचकत्वे सतीत्यादि। अत्र परिष्कारे भ्वादिगणपठितत्वदलं विहाय क्रियावाचकत्वं धातुत्वमित्युक्तौ तु वर्जनादिक्रियाबोधके हिरुङ्नानेत्यादावतिव्याप्तिस्तद्वारणार्थं भ्वादिगणपठित्वं निवेशितम्। वस्तुतस्तु हिरुगित्याद्यव्ययेभ्यः प्रतीयमानस्य वर्जनाद्यर्थस्य क्रियान्तराकाङ्क्षासत्त्वात्क्रियान्तराकाङ्क्षानुत्थापकतावच्छेदकरूपेण प्रतीयमानत्वाभावेन क्रियात्वमेव नास्ति। क्रियावाचकत्वव्यवहाररत्वेषआं क्रियामात्रविशेषणत्वाल्लिङ्गाद्यनन्वयित्वाच्च गौण इत्युक्तं प्रागित्याशयेनाऽऽहइत्यादाविति। आदिशब्देन शिश्ये, इति भावार्थकतङ आणवयति वट्टयतीत्यादेश्च संग्रहः। शिश्ये इत्यत्र एकारस्य धातुसंज्ञायां, आदेच उपदेशेऽशितीत्यात्वं स्यात्। तिङन्तस्य तूपदेशाभावान्नाऽऽत्वप्रसक्तिरित्येकारस्यैव तदापत्तिर्ज्ञेया। तङापत्तिस्तु न। उक्तार्थत्वादिति बोध्यम्। ननु अशितीति पर्युदासपक्ष इव प्रसज्यचप्रतिषेधपक्षेऽपि शित्परत्वयोग्यतैवाऽऽत्वप्रवृत्तौ निमित्तमिति यदि स्वीक्रियते तदा शित्परत्वयोग्यताभावान्नात्राऽऽत्वप्रसक्तिरिति चेत्तह्यांणवयति वट्टयतीत्यादौ धातुसंज्ञायां शास्त्रविषयतया साधुत्वापत्तिर्दोषः। आणवयति वट्टयतीत्यनयोराज्ञापयति वर्तयतीति क्रमेणार्थः॥ 9 ॥  
 ननु तर्हि म्वादिगणपठितत्वं धातुत्वमित्येवोच्यतां माम्तु क्रियावाचकत्वदलमिति चेदाह  
 सर्वनामाव्यायादीनामिति। गणपठितत्वमात्रोक्तो सर्वनामा यो या तस्यापि धातुत्वं स्यात्। गणपठितया धातुसमानाकारत्वात्सर्वनाम्नो यांशब्दस्य भ्वादिगणे ध्रवेशे बाधकाभावादिति भावः। भवतु धातुत्वं का हानिरत आहधातुत्वे सत्यातो11.श्‌च्, च्‌च, अनयोः समाहारः श्चम्। द्वंद्वाच्चुदo इति समासान्तष्टच्। ततः सप्तम्येकबचनं \`श्चे' इति बोध्यम्।धातोरित्ययनेनाऽऽकारलोपे याः पश्यसीत्यर्थे यः पश्यसीत्यनिष्टं प्रसज्येतेत्यर्थः। इयं चानिष्ठापत्तिर्लक्ष्यैकचक्षुष्कानुसारेण बोध्या। लाक्षणिक त्वादिति। अत्र लक्षणशब्दो भामा, सत्या, इतिवदेकदेशशक्त्या लक्षणप्रतिपदोक्तपरिभाषापरः। ततोऽर्हतीत्यर्थे तदर्हतीति ठञ्, लक्षणपतिपदोक्तपरिभाषाविषयत्वादित्यर्थः। तथा च प्रतिपदोक्तस्य \`या' इत्यस्यैव भ्वादिपदेन ग्रहणं न तु सर्वनाम्नो या इत्यस्य, तस्य लक्षणप्रवृत्त्यनुसंधानसंपन्नस्वरूपकत्वादिति तत्र प्रथमे तदापादनं न संभवतिनकारजावनुस्वारपञ्चमौ झलि धातुषु। सकारजः शकारः श्चे' र्षाट्टवर्गस्तवर्गजः॥ धातुषु झल्परानुस्वारपञ्चमौ नकारजौ। यथास्रंसु, अञ्चु, इत्यादि। शचपरः शकारः सकारजः। यथाहरिश्‌शेते, व्रश्चू इत्यादि। रेफषकाराभ्यां परष्टवर्गस्तवर्गजः, यथा ऊर्णुञ्, ष्ठा इत्यादि। इत्यभियुक्तोक्तेः। एवं च येषां लक्षणप्रवृत्तिज्ञानोत्तरकालिकज्ञानविषयस्वरूपकत्वं तेषामपि धातुपाठे पाठसामर्थ्येन धातुसंज्ञाविधौ लक्षणप्रतिपदोक्तपरिभाषाया अप्रवृत्तेः। द्वितीयेऽपि तदापादनमशक्यमेव। पशुषः, इत्याद्यसिद्ध्यापत्तेः। तथा हिपशुं सनोतीति विग्रहे \`जनसनखनक्रमगमो विट्' इति विट्‌प्रत्यये, विड्‌वनोपित्यात्वम्। ततः शसि आतो धातोरित्याकारलोपे पशुषः, इति सिध्यति। यदि त्व तो धातोरित्यत्र प्रतिपदोक्त एवाऽऽकारो गृह्येत तदा षा इत्याकारस्य लाक्षणिकत्वात्तल्लोपानापत्त्या पशुषः, इति न सिध्येत्। यस्य रूपस्य लक्षणप्रवृत्तिं विना न संभवस्तस्यैव लाक्षणिकस्य परिभाषाविषयत्वादित्यर्थः। नन्वेवमपि क्त्वः श्नः, इत्यादिसिद्ध्यर्थं वार्तिककृता \`आतोऽनापः'इत्याकारेण परिणामितं सूत्रं, तत्कथं याः पश्यसीत्यत्राऽऽकारलोपस्य प्राप्तिरत आहवेत्यादि। अव्ययं यो वाशब्दस्तत्रातिव्याप्तिरित्यर्थः। अतिप्रसङ्ग इति। विकल्पार्थकाव्ययसंज्ञकवाशब्दसदृशस्यैव वाशब्दस्य भ्वादिगणे पाठेनान्यतरग्रहणे विनिगमनाविरहेणाव्ययवाशब्दस्यापि धातुत्कापत्तिरित्यर्थः। धातुत्वापत्तौ का हानिरत आहविकल्पार्थको वातीति प्रयोगः स्यादिति। तथा च गत्याद्यर्थकस्य वातीति प्रयोगस्येष्टत्वेऽपि विकल्पार्थकस्तादृशः प्रयोगो नेष्ट इति भावः। उपलक्षणं चैतदित्याहवाइत्यादाविति। आदिशब्देन सु इत्युपसर्गः। मा, माङ्, स्वरादी च संगृह्यन्ते। यद्यपि धातुषु षुः पठितस्तथाऽपि प्रयोगे सुशब्द एव धातुः। तथा च प्रसवाद्यर्थकसवतीतिपयोगवच्छोभनार्थकः सवतीति प्रयोगोऽनिष्ठः स्यादिति बोध्यम्। क्रियावाचकत्वे सतीत्युक्तो तु न दोषो भवति। ननु क्रियावाचक्तेव सतीत्युक्तावपि वातीत्यत्र विकल्पयतीत्यत्रेवाव्ययवाशब्दादपि विकल्परूपा क्रिया प्रतीयत एवेति चेन्न। हिरुङ्‌नानेत्यादिम्य इव निपातवाशब्दात्प्रंतीयमानस्य विकल्पार्थस्य क्रियान्तराकाङ्क्षासत्त्वेन क्रियान्तराकाङ्क्षानुत्थापकतावच्छेदकरूपेम प्रतीत्यभावेन क्रियात्वाभावादिति बोध्यम्। ननु यद्यव्ययानव्यययोरुभयोरपि वाशब्दयोर्धातुत्वमभिप्रेतं स्यात्तर्हि नार्थनर्देशेन प्रयोजनं, यतः स कृतस्ततस्तत्सामर्थ्यादेवैवमवगम्यते यन्निर्दिष्टार्थानामेव धातुत्वं भवतीति। गणे च गतिगन्धनपोरिव विकल्पार्थस्यानिर्देशाद्विकल्पार्थकाव्ययवाशब्स्य धातुत्वं न संभवतीत्याशङ्क्य समादधातिन च गतिगन्धनेत्यादिना। नियामक इति। अर्थनिर्देशसामर्थ्यान्निर्दिष्टगत्याद्यर्थकस्यैव वाशब्दस्य धातुसंज्ञा भवति, न त्वनिर्दिष्टार्थकस्य विकल्पार्थकवाशब्दस्येत्षेवंरीत्याऽर्थनिर्देशस्यै धातुसंज्ञानियामकत्वं बोध्यम्। अन्यथा तादृशार्थनिर्देशो व्यर्थः स्यादिति भावः। नियामकत्वं निराकरोतितस्येति। सत्ताद्यर्थनिर्देशस्येत्यर्थः। अर्थानादेशनादिति। अर्थस्यसत्तादेः, अनादेशनात्अनाम्नानादित्यर्थः। भाष्येति। मुण्डमिश्रेति सूत्रस्थभाष्येत्यर्थः। आधुनिकत्वलाभादिति। अर्थनिर्देशस्याऽऽधुनिकभीमसेनादिभिः पठितत्वादित्वर्थः। भीमसेनादयो ह्यर्थः ह्यर्थं निर्दिदिशुः। पाणिनिराचायस्तु भ्वेध इत्याद्यपाठीदिति भाष्यवार्तिकयोः स्पष्टम्। अत एव धातुसंज्ञासूत्रे \`परिमाणग्रहणं कर्तव्यमियानवधिर्धातुसंज्ञो भवतीति वक्तव्यम्, कुतो ह्येतद्‌भूशब्दो धातुसंज्ञो भवति न पुनर्भ्वेधशब्दः' इति वार्तिकं तद्भाष्यं च संगच्छते। अर्थानादेशनादित्यस्य सर्वत्रार्थानादेशनादित्यर्थः। अत एव \`एवमर्थं खल्वप्याचार्यश्चित्रयति, क्वचिदर्थानादिशति क्वचिन्न, इति नमोवरिवश्चित्र'इति सूत्रे भाष्य उक्तम्, अत एव च \`कर्द, खुर्द, गुर्द, गुद, क्रीडायामेव' इत्येवकारस्य धातूनामनेकार्थत्वे ज्ञापकतोक्ता संगच्छते। तस्मात्क्रियावाचको धातुरिति सिद्धम्॥ 10 ॥  
 अथ धातोर्व्यापारवाचकत्वमसहमानो धातुत्वलक्षणकुक्षिप्रविष्टक्रिया च धात्वर्थः फलमेव न तदतिरिक्तो व्यापारो नाम कश्चिदिति मनुते। तथा च न भूवादय इति सूत्रानुपपत्तिर्धातोर्व्यापारवाचकत्वे प्रमाणमिति मीमांसकाशङ्कामवतरणिकामुखेनानूद्य निराकरोतिधात्वर्थत्वं क्रियात्वं चेदिति। अत्रावतरणिकायां \`क्रिया च धात्वर्थ एव इत्यनेन धात्वर्थत्वमेव क्रियात्वमित्येवं क्रियात्वलक्षणमभ्युपैति शङ्कक इत्याशयेनाऽऽहयदि क्रियात्बं धात्वर्थत्वमेवेति। एवं क्रियात्वलक्षणेऽङ्गीकृते तत्रान्योन्याश्रयदोषं वाक्यार्थज्ञानप्रतिबन्धकं प्रदर्शयतितर्हीत्यादिना। धातुत्वज्ञाने धात्वर्थत्वरूपक्रियात्वज्ञानं कारणं, क्रियात्वज्ञाने च क्रिमावाचकत्वरूपधातुत्वज्ञानं कारणं वाच्यमित्यन्योन्याश्रयात्क्रियात्वं धात्वर्थत्वमिति वाक्यान्न कीदृशोऽप्यर्थबोध उदियादित्यर्थः। मूलेधातुत्वग्रहे। धातुत्वज्ञाने। तदर्थत्वेतिधात्वर्थत्वेत्यर्थः। तदवच्छिन्नेत्यादि। क्रियात्वावाच्छिन्नस्य क्रियारूपार्थस्य यो वाचकस्तन्निष्ठवाचकत्वघटितं धातुत्वज्ञानमित्यर्थः। ग्रहपदमिति। ज्ञानार्थकग्रहपदमध्याहृत्येत्यर्थः। यथाश्रुत इति। ग्रहपदानध्याहार इत्यर्थः। उत्पत्ताविति। यथा बीजाङ्‌कुरादेरुत्पत्तावन्योन्याश्रयः। अनादित्वात्तस्य परिहार इत्यन्यत्। यथा वा देवदत्तस्य यज्ञदत्ताद् यज्ञदत्तस्य च देवदत्तादिति परस्परस्मात्परस्परस्योत्पतिर्न संभवति, परस्परोत्पत्तौ परस्परस्य कारणत्वं न संभवतीति यावत्। ग्रहे वेति। हलन्त्यमित्यत्र प्रसिद्धः सः। यथाइत्पदार्थज्ञानोत्तरमादिरन्त्येनेति हल्‌संज्ञासिद्धिः, हल्‌संज्ञासिद्ध्युत्तरं च हलन्त्यमिति इत्पदार्थज्ञानसिद्धिरित्येवं हलन्त्यमादिरन्त्येनेत्यनयोः परस्परसापेक्षत्वेनान्योन्याश्रयाद् बोधो न संभवति। परस्परज्ञाने परस्परस्य कारणत्वं न संभवति। कार्याव्यवहितनियतपूर्ववर्तिन एव कारणत्वं, तच्च देवदत्तयज्ञदत्तयोरित्पदार्थहल्‌पदार्थयोश्चोभयोर्न संभवतीति उत्पत्तौ, ग्रहे चैवान्योन्याश्रयस्य प्रतिबन्धकत्वमित्यर्थः। असंगत्यापत्तेरिति। जलप्रवाहस्य नद्यादेराधारो भूमिः, मूमेश्चाऽऽधारो जलमिति भूमिजलयोः परस्परमाधारावेयभावः, यथा वा तन्तुषु पटः, पटे तन्तव इति द्विविधव्यवहारात्तन्तुपटयोः परस्परमाधाराधेयभावेन स्थितिर्दृश्यते तद्वत्प्रकृते धात्वर्थस्य क्रियात्वे क्रियात्वस्य धात्वर्थत्वे बाधकाभावान्निरुक्तस्थलेऽबोधरूपदोषोद्भावनमसमञ्जसम्। ग्रहोत्पत्तिव्यतिरीक्तस्थलेऽन्योन्याश्रयस्य प्रतिबन्धकत्वाभावेनादूषकत्वादिति भावः। अन्योन्याश्रयं परिहर्तुमाशङ्कतेन चान्यतमत्वमिति। यावन्तो धातुपदव्यवहार्यास्तदन्यतमत्वरूपं धातुत्वं \`धात्वर्थत्वं क्रियात्वम्' इत्येतद्‌घटकधातुत्वं मन्ये। तथा च नान्योन्याश्रयसंभव इति भावः। तदेतत्प्रत्याचष्टेवैयर्थ्यापत्तेरिति। 11.तदन्यतमेति। धातुपदव्यवहार्यान्यतमेत्यर्थः।तदन्यतमत्वं पातुत्वमित्यङअगीकृते भूवादयो धातव इत्यनुशासनस्य वैयर्थ्यं स्यात्। धातोः कर्मण इत्यादौ तदन्यतमत्वरूपधातुत्ववतो ग्रहणेनेष्टसिद्धेरिति भावः। न च धातुपदव्यवहार्येत्येतद्‌घटटकधातुपदार्थपरिचयार्थं तदावश्यकमिति वाच्यम्। व्यापाररूपक्रियावाचकत्वमन्तरा भूवादय इत्येतद्वाक्यार्थबोधासंभवेन धातुपदार्थज्ञानासंभवात्तदन्यतमत्वरूपधातुत्वस्य सुरगुरुणाऽपि ज्ञातुमशक्यत्वात्। अत एवाभिप्रायादाहअस्तु यथाकरमिति। व्यापारसंतान इति। यथा चुल्ल्यधिश्रयणमारब्य चुल्ल्य्धःश्रयणपर्यन्तो व्यापारसमूहः क्रियेतिपदवाच्य इत्यर्थः। एवं भ्वादिषु सर्वत्र धातुषु क्रियापदवाच्यो व्यापारसमूह ऊह्यः। फलव्यापारयोर्धातुरित्युक्तत्वात्। तादृशक्रियावाचकत्वे सति भ्वौदिगणपठितत्वमित्येव भाष्यानसारि धातुत्वलक्षणमस्तित्वत्यर्थः। भूवादय इति सूत्रार्थविषये शङ्कतेननु सत्तादीनिति। सत्ताविक्लित्त्यादयो ये फलांशास्तदन्यतमवाचकत्वे सति गणपठितत्वं धातुत्वमित्यर्थः। लक्षणमिति। भूवादय इति सूत्रजवाक्यार्थंरूपमित्यर्थः। सत्तादिफलवाचकत्वेन वाशब्दसादृश्यं गृह्यते, न क्रियावाचकत्वेनेति तात्पर्यम्। फलांशान्यतमवाचकत्वेत्युपादाने सूत्रवैयर्थ्यशङ्काऽपि नोदेतीति भावः। ननु क्रियावचनो धातुरिति भाष्यव्यवहारः कथं संगमनीयः? फलांशस्य क्रियात्वाभावादत आहधात्वर्थत्वादिति। यत्किंचिन्निष्ठव्यापारात्मकक्रियाजन्यफलवाचित्वाद्धात्वर्थफलस्यापि गौणः क्रियात्वव्यवहार इति चेन्नैतद्भद्रमित्याहअन्यतममध्य इत्यादिना। विकल्पार्थकस्य विकल्पयतीति प्रयोगस्य दर्शनाद्विकल्पस्याप्यन्य तममध्ये प्रवेशावश्यकत्वेन गणपठितवाशब्दसादृश्याद्विकल्पार्थकवेत्यव्यवस्यापि भ्वादिगणे प्रवेशावश्यकत्वेन तत्र धातुत्वातिव्याप्तेर्दुरुद्धरत्वादिति भावः॥ 11 ॥  
 शङ्कतेनन्विति अस्यैवेति। भ्वादिगणपठितत्वे सति क्रियावाचकत्वस्यैव धातुत्वे इत्यर्थः। एवकारेण फलमात्रवाचकत्वस्य व्यावृत्तिः। क्रियाप्रतीत्यभावादिति। अस्ति भवति विद्यते इत्यादितः सत्तारूपफलस्यैव प्रतीतिर्जायते, न तु तदतिरिक्ताया व्यापाररूपक्रियायाः। अत एव किं करोतीति क्रियाप्रश्ने पचतीत्युत्तरवदस्तीत्युत्तरं न, अस्तीत्यतः क्रियाप्रतीत्यभावादित्यर्थः। अधातुत्वप्रसङ्ग इति। अस्त्यादीनां क्रियावाचकत्वाभावाद्धातुत्वं न स्यादित्यर्थः। ततश्च लडादिर्न स्यादत आहअस्त्यादाविति। धर्मिभागेसत्तादिरूपे धर्मिणो भाग इत्यर्थः। सत्तादिफलरूपधर्मघटितोऽर्थो धर्मी। धर्मी च सकर्मकस्थले कर्मपदार्थस्तण्डुलादिः। अकर्मकस्थले तु फलस्य कर्तृनिष्ठत्वात्कर्तृपदार्थो देवदत्तादिरेव धर्मी बोध्यः। वस्तुसद् भाव्यं भावनाप्रतीतिजनकं न भवतीत्यत आहभाव्यत्वेनेति। भावनारूपव्यापारनिष्पद्यत्वेनेत्यर्थः। विवक्षित इति। वक्तुमिष्टत्व इत्यर्थः। फलनिष्पादकव्यापारस्य जिज्ञासितत्व इति फलितोऽर्थः। तदेव जिज्ञासास्थलं प्रदर्शयितुमाहस ततो गतो न वेति गमिदातोर्गत्यर्थाकर्मकेति कर्तरि क्तः। विभागानुकूलो व्यापारोऽत्र गमिधात्वर्थतत्प्रदेशाविधिकविबागानुकूलव्यापारवान्न वेति संप्रत्ययात्। तथा चात्र प्रश्ने पतीयमानां व्यापारविषयकजिज्ञासां सत्तानुकूलव्यापारकथनद्वारा निवर्तयितुमुत्तरमाहमहता यत्नेनास्तीति। प्रतीयत एवेति। अत्र यत्नपदोपादानाद्यत्नजन्या सत्तेति कथनादस् धातोः सत्तानुकूलो व्यापारोऽर्थः प्रतीयत एवेत्यर्थः। न ग इत्यर्थपर्यवसानाज्जिज्ञासानिवृत्तिर्भवतीत्यस्तीत्यस्य प्रश्रोत्तरत्वं च। सुतरामिति। उत्पत्त्याद्यर्थविवक्षायामस्त्यादीनां व्यापारवाचकत्वध्रौव्यमिति शेषः। उत्पत्त्यनुकूलव्यापारप्रतीतेस्तत्र सर्वानुभवसिद्धत्वात्। सत्तार्थकत्वे क्वचिदेव व्यापारप्रतीतिः, उत्पत्त्याद्यर्थकत्वे तु सर्वत्रैव व्यापारप्रतीतिरिति बोधनाय सुतरामिति रतबन्तोक्तिः। उत्पत्त्यादीत्यादिपदेन पराभवतीत्यत्र पराभवस्य संग्रहः। अस्त्यादेरुत्पत्त्यर्थकत्वे रामायणप्रयोगं प्रमामयतिरोहितoo इति। आसीत्, अभवत्, इत्यनयोरुदपद्यतेत्यर्थः। सत्तार्थकत्वेऽनुभवविरोधः। वंशावल्यामुत्पत्त्यर्थस्यैवानुभवसिद्धत्वादिति भावः। अस्त्यादेः सत्तासमानाधिकरणव्यापारवाचकत्वे प्रमाणान्तरमप्याहकिं चेति। लडादिव्यवस्था न स्यादिति। अस्त्यादेर्व्यापारावाचकत्वे वर्तमाने लट्, भूते लुङ्, भविष्यति लृङ्, इत्येवं लडादेर्व्यवस्था न स्यादित्यर्थः। वर्तमानादिकालवृत्तित्वेन विवक्षायां वर्तमाने लडित्यादिना लडादिविधानादित्यर्थः। वर्तमानत्वादीनां कालगतत्वेन सर्वानुभवसिद्धत्वाद्वर्तमानादिशब्दाः कालविशेषबोधकाः। तस्या एवेत्येवकारेण फलं व्यावर्त्यते। फले वर्तमानत्वाद्यनन्वयस्य प्रागुपपादनीदिति भावः। तत्रैव मानमाहक्रियाभेदायेत्यादि। भेदायेति चतुर्थी तादर्थ्ये, तुमर्थादिति वा बोध्या। वर्तमानत्वादिविशिष्टक्रियाया इतरक्रियातो व्यावर्तनाय लडादिबोध्यः काल इत्यर्थः। क्रियाभेदायेत्यस्य सर्वं वाक्यमिति न्यायेन सावधारणत्वाल्लडादिबोध्यः कालः क्रियाया एव भेदकः। अतः क्रियायामेव कालान्वयः। सप्तिङर्थसंख्या तु सर्वस्य = आख्यातप्रतिपदिकार्थस्य भेदिकेति वाक्यपदीयार्थः। भूवादिसूत्रे भाष्येऽप्युक्तंनान्तरेण क्रियां भूतभविष्यद्वर्तमानाः काला व्यज्यन्ते। अस्त्यादिभिश्चापि भूतभविष्यद्वर्तमानकाला व्यज्यन्ते' इति। अस्ति, अभूत्, भविष्यतीति कालविशेषावगमादिति भावः। तस्माद्यद्यत्र क्रिया न स्यात्तर्हि लडादिकमपि न स्यादिति बोध्यम्। तथा च भाष्यकाराद्यनुभव एवास्त्यादीनां व्यापारवाचकत्वे प्रमाणमित्याशयः। अन्यत्राशेषभावादित्युत्तरार्धमवतारयितुं शङ्कतेनन्विति। एवमिति। धातोर्व्यापारवाचकत्वे सतीत्यर्थः अशेषभावादिति। शेषभावःपृथग्भावः। भिन्नादिकरणनिष्ठत्वं, तदभाव एकाधिकरणनिष्टत्वं तस्मात्, भावनाफलयोः सामानाधिकरण्यादित्यर्थः। सा व्यापाररूपा भावना। तथास्पष्टं न प्रकाशते। तत्स्पष्टत्व इति। भावनायाः स्पष्टं प्रतिभान इत्यर्थः। दोष इति। तथा च दूरत्वादिकमिव फलभावनयोः सामानाधिकरण्यं व्यापाररूपभावनायाः स्वष्टप्रतीता प्रतिबन्धकमित्यर्थः। प्रश्न इति। व्यापारविशेषविषयकप्रश्न इत्यर्थः। पचतीत्युत्तरवदिति। पचिधातोर्व्यापारविशेषवाचित्वस्य सुप्रसिद्धत्वात्तस्य प्रश्नोत्तरत्वं युज्यत इत्यर्थः। उत्तरमपि स्यादिति। अस्त्यादीनां व्यापारवाचित्वेऽपि अस्तीत्यस्योत्तरत्वं नेष्यते, व्यापारसामान्यवाचित्वात्तस्य, किमुत व्यापारावाचकत्व इति शङ्ककाशयः। सिद्धान्ती व्यापारसामान्यवाचित्वेऽपि तस्योतरत्वमिष्टमेवेत्याहइष्टापत्तेरिति। तदेवेष्टापत्तिस्थलं दर्शयतिआसन्नविनाशमित्यारभ्योत्तरस्य सर्वसमतत्वादित्यन्तेन। तथा चास्त्यादीनां व्यापारवाचकत्वमवश्यकमिति भावः। इतरत्रआसन्नविनाशभिन्ने। सुस्थतया निश्चित इति। सत्तानुकूलव्यापारनिश्चये सति किं करोतीति प्रश्नोऽन्याविषयक एवेत्यवधारणात्तत्रास्तीत्युत्तरं नेत्यर्थः॥ 12 ॥  
 शङ्कतेनन्विति। एवमिति। अस्याद्यकर्मकाणां व्यापाररूपभावनावाचकत्वे, इत्यर्थः। फलनियतत्वादिति। फलानुकूलव्यापारस्यैक भावनाशब्दवाच्यत्वाफलस्य भावनाशब्दार्थकुक्षिप्रविष्टत्वेन भावनायाः फलनियतत्वगित्यर्थः। कर्मत्वादिति। प्रकृतधातूपात्तप्रधानभूतव्यापारप्रयोज्यफलाश्रयस्येत्यर्थः। क्रियावाचकत्व इति। अकर्पकाणामपि फलानुकूलव्यापारवाचकत्व इत्यर्थः। सर्वेषांसकर्मकाकर्मकोभयेषां फलानुकूलव्यापारवाचकपच्यादिवत्सकर्मकत्वापत्तिरित्याशङ्कां मनसिकृत्याऽऽहफलव्यापारयोरिति। ननु फलव्यापारयोरेकवृत्तित्वस्याकर्मकतानियामकत्वे ग्रामं गच्छति, वृक्षं त्यजीत्यत्र व्यापारवत्तज्जन्यसंयोगविभागरूपफलस्यापि कर्तृवृत्तित्वेन फलव्यापारयोरकनिष्ठत्वाद्‌गम्यादीनामप्यकर्मकत्वापत्तिरित्यनुसंधायाऽऽहएकमात्रनिष्ठातायाम्ति। एकेतरावृत्तित्वे सति एकवृत्तित्वमेकमात्रनिष्ठत्वमित्यर्थः। एकमात्रेत्यस्य प्रकृतोपयुक्तं फलितार्थमाहभिन्नाधिकरणेति। फलव्यापारयोर्भिन्नाधिकरणवृत्तित्वाभावे, इति यावत्। मात्रशब्दान्तर्भावस्य फलपाहतेन गम्यादाविति। नातिव्याप्तिरिति। गम्यादेरकर्मकत्वव्यवहारो नेत्यर्थः। उक्तलक्षणलक्षितमकर्मकधातुं दर्शयतियथा भ्वादिरिति। धर्मिभेदे, इति। फलव्यापारौ धर्मौ, तदाश्रयभूतौ पदार्थौ धर्मिणो, तयोर्भेदे फलव्यापाराश्रययोः पृथक्तेवे धातुः सकर्मक इत्यर्थः। फलव्यापारयोराश्रयभेदः सकर्मकत्वव्यवहारप्रयोजक इति भावः। तेन संयोगतदनुकूलव्यापारयोराश्रयैक्येऽपि गम्यादौ नाव्याप्तिः। अस् धातोः फलानुकूलव्यापारवाचित्वे वाक्यपदीयं प्रमाणयतिआत्मानमात्मनेति। आत्मानसत्ताम्। आत्मनास्वेन। बिभ्रत्सत्तानुकूलव्यापारवान् भवन्नस्तीति व्यपदिश्वतेव्यवह्रियते। तथा च\`डुभृञ् धारणपोषणयोः' इति पाणिनिस्मरणात्स्वधारणानुकूलो व्यापारोऽस्तीत्यत्राप्यवगम्यते। स्वत्वं चात्र सत्तैव। म्रियतौ सत्तात्यागानुकूलव्यापारस्येवात्र तद्वैपरीत्येन सत्ताधारणानूकूलव्यापारस्य स्पष्टं प्रतिपत्तेरिति भावः। नन्वेवमस्तेः सकर्मकत्वं स्यादित्याशङ्क्य तन्निराकरोतितेन कर्मणेति। स्वधारणरूपफलाश्रयभूतेन कर्मणाऽस्तेः सकर्मकत्वं न वक्तव्यमित्यर्थः। तत्र हेतुमाहफलांशेनेति। स्वधारणात्मकफलतदनुकूलव्यापारयोरेककर्तृमात्रनिष्ठत्वादित्यर्थः। नन्वेवमात्मानं जानाति, इच्छतीत्यादौ ज्ञानेच्छादिरूपफलस्यैककर्तृमात्रनिष्ठत्वेन सकर्मकत्वानुपपत्तिमाशङ्क्य निराकर्तुमाहद्वावात्मानावित्यादिना। अयं भावःआत्मन एकत्वेऽप्यात्मभेदः कल्प्यते। एकः शरीरावच्छिन्नोऽपरस्त्वन्तःकरणावच्छिन्न इति। तयोः कर्मत्वकर्तृत्वे दर्शयतितत्रान्तरात्मेत्यादिना। अन्तरात्माअन्तःकरणावच्छिन्नः कर्ता व्यापाराश्रय इत्यर्थः। शरीरात्माशरीरावच्छिन्नः कर्मफलाश्रय इत्यर्थः। एवं चौपाधिकभेदमादाय फलव्यापारयोर्भिन्नाधिकरणनिष्ठत्वाक्षतेर्न सकर्मकत्वानुपपत्तिर्नाप्यकर्मकत्वापत्तिश्चेति बोध्यम्। एवं \`आत्मानमात्मना हन्ति सृजत्यात्मामानमात्मना' इत्यत्राप्यौपाधिकभेदसत्त्वान्न सकर्मकाकर्मकलक्षणाव्याप्त्यतिव्याप्ती इति द्रष्टव्यम्। अवेदमवधेयम्। एवं हि जीवतिनृत्यतीत्यादेः सकर्मकत्वापत्तिः। प्राणधारणगात्रविक्षेपादिरूपफलस्य तदनुकूलव्यापारव्यधिकरणत्वसत्त्वात्। धारणस्य प्राणनिष्ठत्वाद्विक्षेपस्य गात्रनिष्ठत्वाव्द्यापारस्य च तद्भिन्नदेवदत्तनिष्ठत्वात्फलस्य व्यापारव्यधिकरणत्वादित्यर्थः। तस्मात्फलाश्रयावाचकत्वे सति फलव्यधिकरणव्यापारवाचकत्वमित्येवं सकर्मकत्वलक्षणं वाच्यम्। ततश्च जीवत्यादेः फलव्यधिकरणव्यापारवाचकत्वेऽपि \`जीवप्राणधारणे' नृती गात्रविक्षेपे' स्रंसु ध्वंसु अधःपतने' इत्यनुशासनात्फलाश्रयाणां प्राणगात्राधःप्रदेशानामपि वाचकत्वेन फलाश्रयावाचकत्वाभावान्न सकर्मकत्वमिति। अत एवास्तेः स्वधारणानुकूलव्यापारार्थकत्वेऽपि स्वरूपफलाश्रयवाचकत्वान्न सकर्मकत्वमिति ज्ञैयम्॥ 13 ॥  
 व्यापारस्य धातुवाच्यत्वे शङ्कतेनन्विति। असत्त्वभूतेति। क्रियान्तराकाङ्क्षानुत्थापकतावच्छेदकवैजात्यरूपसाध्यत्वेन व्यापाररूपक्रियाया धातुत उपस्थितौ सत्यामित्यर्थः। पाक इति। इत्यादिघञन्तस्थलेऽपीत्यर्थः। तत्प्रत्ययेति। तेन साध्यत्वरूपेण प्रतीत्यापत्तिरित्यर्थः। ननु घञन्ते तथा प्रतीतिरिष्टैवेति चेदाहन चेष्टापत्तिरिति। अनिष्ठापत्तौ हेतुमाहकृदभिहितेति। कृत्प्रत्ययवाच्यो भावोधात्वर्थो, द्रव्यवत्द्रव्यधर्मेण क्रियान्तराकाङ्क्षोत्थापकतावच्छेदकवैजात्यरूपसिद्धत्वरूपेण तुल्यं प्रकाशते भासते, इत्यर्थः। भाष्यविरोधादिति। निरुक्तभाष्याद्भावार्थककृदन्ताल्लिङ्गसंखअयाद्यन्वयित्वरूपसिद्धत्वेनैव क्रियायाः प्रतीतेर्लाभादित्याशङ्क्याऽऽआख्यातशब्द इति। आख्यातशब्द इत्यस्य विवरणमाहपश्य मृग इत्यादि। तथा चाऽऽख्यातशब्द इति बहुव्रीहिः। स चापि आख्यातरूपौ शब्दौ यस्मिन्नित्याख्यातशब्दयोर्द्विवचनान्तयोर्बोध्यः। भागाम्यामित्यस्य तिङन्ताभ्यामिति विवरणदर्शनात्। वाक्यं चान्यपदार्थः। तत्रैव तिङन्तद्वयसंभवात्। अत एव लाघवेऽपि न कर्मधारय इति सूचितम्। एवं चाऽऽख्यातशब्दे इत्यस्यतिङन्तसमुदाये इत्यर्थः। अपव्याख्यानमिति। आख्यातशब्दे कर्मधारयं स्वीकृत्य भागाभ्यामित्यस्य प्रकृतिप्रत्ययरूपभागाभ्यामिति व्याख्यानमशुद्धम्। भागद्वयसत्त्वादिति। पचतीत्यत्रापि प्रकृतिप्रत्ययरूपभागद्वयसत्त्वादित्यर्थः। तथा च पाक इत्यत्रेव पचतीत्यत्र सिद्धावस्थापन्नत्वेन क्रियाप्रतीत्यापत्तेर्भागद्वयस्य क्रियावाचकत्वाभावेन दृष्टान्तासंगत्यापत्तेश्चेति भावः। अन्ये तु साध्यत्वसाधनत्वाभ्यां प्रतीतिमात्रेऽयं दृष्टान्तः। यथा पचतीत्यत्र तिङन्ते धातुरूपप्रकृत्य साध्यत्वेन स्वार्थो बोध्यते, साधनत्वरूपस्वार्थस्तिङा, तथा पाक इत्यत्र धातुना साध्यत्वेन क्रिया प्रत्याय्यते, प्रत्ययेन सिद्धत्वरूपेणेत्यर्थः। इदमेव व्याख्यानं हेलाराजीये दृश्यत इत्याहुः। साध्यसाधनरूपतेति। यथाक्रमं पश्यभागेन साध्यरूपता, धावतिभागेन साधनरूपता यथा शास्त्रे प्रकल्पितेत्यर्थः। तत्र साध्यत्वमाहक्रियान्तराकाङ्क्षानुत्थापकेत्यादि। साधनत्वं तुकारकत्वेनान्वयित्वमिति। अयं भावःपश्येत्यत्र क्रियायाः साध्यत्वं स्वस्मिन् कारकाणामन्वयः स्वस्य वा कारकत्वेनान्यत्रान्वयित्वाभावः। धावतीत्यस्याः साधनत्वं तु कारकत्वेनान्यस्मिन्स्वस्यान्वयः। इत्थं पचति भवतीत्यत्राप्येककर्तृका वर्तमाना या पचिक्रिया एकतत्कर्तृका वर्तमाना भवनक्रियेतिबोदात्तत्राप्यूह्यम्। एवं च पश्य मृगो धावतीत्यादौ एकमृगाभिन्नाश्रयिका या वर्तमाना धावनक्रिया तद्विषयकं यदिष्टसाधनीभूतं दर्शनं तदनुकूला भावनेति बोध इति। ननु आख्यातवाच्यक्रियायाः कर्तृत्वकर्मत्वस्वीकारे कारकत्वेनान्यत्रानन्वयित्वरूपं तस्या असत्त्वरूपत्वं भज्येतेतिचेन्न। \`क्रिया न युज्यते लिङ्गक्रियानाधारकारकैः। असत्त्वरूपता तस्या इयमेवावधार्यताम्॥ लिङ्गं च क्रियानाधारकाणि च तैः क्रिया न युज्यते, इति हर्युक्तेः कर्तृत्वकर्मत्वेतरकारकत्वव्याप्यरूपेणानन्वयित्वमसत्त्वरूपत्वमित्यर्थस्य लाभेन तिङन्तोपस्थितक्रियायाः कर्तृत्वकर्मत्वस्वीकारेऽपि असत्त्वरूपत्वभङ्गाभावादित्यर्थः। स घञादिष्विति। पाक इत्यादौ प्रकृत्या साध्यावस्थापन्ना प्रत्ययेन तु साधनावस्थापन्ना क्रिया प्रतीयत इत्यर्थः। ननु धावती पश्येत्यत्र क्रिययोर्लिङ्गसंख्यानन्वयित्वेन षाक इत्यत्र च लिङ्गसंख्यान्वयित्वेनोभयत्र साम्याभावात्कथं दृष्टान्तदार्ष्टान्तिकत्वमित्यत आहइयान् परमिति। घञाद्युपस्थाप्येति। क्रियेत्यर्थः। नैवमिति। यादृशी घञाद्युपस्थाप्या क्रिया तादृशी तिङन्तोपस्थाप्या क्रिया न भवतीत्यर्थः। तथा च वैषम्याद्‌दृष्टान्तदार्ष्टान्तिकभावो नोपपद्यत इति भावः। दृष्टान्तदार्ष्टान्तिकभावे हि सर्वांशेन साभ्यमपेक्षितमित्येवं नैव नियमः। अन्यथा चन्द्रमुखाद्योरपि सर्वांशेन साम्याभावात्सन स्यात्। किं च सर्वांशेन साम्ये दृष्टान्तदार्ष्टान्तिकभावविलय एव। न हि भवति घट इव घटः पट इव पट इति। अपि तु किंचिदंशनैव साम्यमपेक्ष्यते, तच्च प्रकृतस्थलेऽप्यस्तीत्याहतथाऽपीति। तिङन्तोपस्थाप्या क्रिया यथा कारकत्वेनान्यत्रान्वेति तथा घञाद्युपस्थाप्याऽप्यन्यत्र कारकत्वेनान्वेतीति कारकत्वेनान्वयित्वधर्मेण दृष्ठान्तदार्ष्टान्तिकभावोऽवधेयः। ननु पाक इत्यादौ प्रकृतिभूतधातुतः साध्यत्वरूपेण क्रियाप्रतीतौ किं प्रमाणमत आहओदनस्य पाक इतीति। कर्मषष्ठ्या मानत्वादिति। घञ्‌प्रकृतिधातुना घञेव सिद्धावस्थाया एव क्रियाया अभिधाने कारकाणां साध्यत्वेन प्रतीयमानार्थ एवान्वयनियमादोदनस्याकारकत्वेन तव्द्याप्यकर्मसंज्ञाया असंभवात्कर्तृकर्मणोरिति षष्ठ्यनुपपत्तेरेव घञ्‌प्रकृतिभूतधातोः साध्यावस्थापन्नक्रियावाचकत्वे प्रमाणत्वादित्याशयः। षष्ठीमुपपादयितुमाशङ्कतेन चाध्याहृतोति। अध्याहतास्तीति तिङन्तोपस्थाप्यसाध्यावस्थक्रियायाः पाकेन पाकस्य चौदनेनेति परम्परयाऽन्वयात्षष्ठी स्यादित्यर्थः। तथा च घञन्ते धातुतः साध्यावस्थाक्रियाया अप्रतीतावप्युपपद्यमानया षष्ठ्या तादृशधातोः साध्यावस्थक्रियावाचकत्वं कल्पयितुं न युज्यत इति चेन्नेत्याहकृदन्तेन योग एवेति। कृत्प्रत्ययप्रकृतिभूतधातूपस्थाप्याक्रेयानिरूपितकर्तृकर्मवाचकादेव कर्तृकर्मणोः कृतीत्यनेन षष्ठीविधानादित्यर्थः। तथा च कृत्प्रत्ययप्रकृतिभूतधातोः साध्यावस्तक्रियावाचकत्वमन्तरा सा कर्मषष्ठी दुर्लभेति भावः। नन्वध्याहृततिङन्तोपस्थितसाध्यावस्थक्रियया कृदन्तस्य योगोऽस्तीति तादृशक्रियाद्वारकः कृदन्तयोगोऽप्यस्तीति न कर्मषष्ठ्यनुपपत्तिरित्याशयेनाऽऽहन लोकाव्ययेति। निषेधाच्चेति। अध्याहृतलादेशप्रकृतिभूतदातूपस्ताप्यक्रियान्वये षष्ठीनिषेधाच्चेत्यर्थः। \`कृद्योगा च षष्ठी समस्यते' इति वचनविहित ओदनपाक इति षष्ठीसमासोऽपि कृद्योगषष्ठ्यसंभवान्न स्यात्पष्ठ्यन्तस्योत्तरपदार्थेऽनन्वयेन सामर्थ्याभावाच्चेत्यपि बोध्यम्। न च शेषलक्षणषष्ठ्यैव वाक्यं समासश्चास्त्विति शङ्क्यम्। नलपाकः शुण्ठीपाक इत्यादौ नलादिकर्तृत्वादिप्रकारकबोधस्य सवानुभवसिद्धस्य विलयापत्तोः। तस्मात्कर्मषष्ठ्यनुपपत्तिरेव कृदन्तस्थले धातोः साध्यावस्तापन्नक्रियार्थकत्वे प्रमाणमिति यावत्। ननु भावार्थककृत्प्रत्ययप्रकृतिभूतधातोः साध्यावस्थापन्नक्रियावाचकत्वे तन्निरूपितकर्मत्वस्येव करणत्वस्यापि संभवात्काष्ठैः पाक इत्यपि स्यादित्याशङ्क्येष्टमेवैतदिति परिहरन्नाहएवं रीत्येत्यादीष्टमेवेत्यन्तम्। तिङ्‌प्रत्ययेनैव साध्यावस्थआपन्नत्वेन व्यापाररूपभावनाऽबिधीयते, इति मन्वाना मीमांसकाः \`काष्ठैः पाकः' इति प्रयोगमनेष्टमामनन्ति। एवमिति। यथैदनस्य कर्मतासिद्ध्यर्थं पाक इत्यत्र साध्यावस्थापन्नव्यापापारो धातुनोच्यते तथा फलांशोऽपि धातुना साध्यावस्थापन्न एवोच्यत इत्यर्थः। साध्यावस्थैवासत्त्वावस्थेत्युच्यते वैयाकरणैः। अत एवेति। फलस्मापि असत्त्वावस्थापन्नतया धातुनोच्यमानत्वादेवेत्यर्थः। स्तोकं पचतीतिवदिति। विक्लित्तरूपफलस्यापि व्यपदेशिवद्भावात्फलाश्रयत्वेन कर्मत्वात्तत्समानाधिकरणस्तोकादिशब्देभ्यो यथा द्वितीया भवति तथा स्तोकं पाक इत्यत्रापि धात्वर्थफले साध्यत्वेनोपस्थिते सामानाधिकरण्येनान्वयात्स्तोकमिति द्वितीया भवतीत्यर्थः। उपपद्यत इति। फलांशस्य सत्त्वावस्थापन्नत्वेनोपस्थितौ तु कारकाणां साध्यत्वेन प्रतीयमानार्थ एवान्वयनियमात्सामानाधिकरण्येनान्वयेऽपि साध्यत्वेनोपस्थितार्थेऽन्वयाभावात्स्तोकं पाक इति नोपद्येतेति भावः। नन्वेकस्यैव धात्वर्थस्य वुरुद्धसाध्यत्वसिद्धत्वाभ्यां कथं भानमिति चेन्न। यथा संबन्धिभेदादेकस्यैव पितृत्वं पुत्रत्वं च तथा एकत्रैव कारकलिङ्गादिरूपसंबव्धिभेदादुभयोः संभवेन तयोर्विरोधाभावादित्यर्थः। व्यापारान्वये तु स्तोकः पाक इत्येव। व्यापारस्याकर्मतया तद्विशेषणे द्वितीयाया अप्राप्तेः। फलान्वये द्वितीयां बाधित्वा कर्तृकर्मणोरिति षष्ठी तु न शङ्क्या। कर्तृसाहचर्येण धात्वर्थे भेदैनान्वयिकर्मण एव तत्र ग्रहणादिति लघुञ्जूषायां निरूपितत्वादित्यर्थः॥ 14 ॥

 एतदेवेति। एकस्या एव क्रियायाः साध्यत्वसिद्धत्वाभ्षां भानमेवेत्यर्थः। साध्यत्वेन क्रियेति। तत्रधञाद्यन्ते। प्रतीयत इति शेषः। साध्यत्वेन क्रियाप्रतीतौ बोदकमाहधातुरूपेति। धातुरूपं निबन्धनं निमित्तं यस्या इत्यर्थः। शब्दशक्तिस्वाबाव्याद्धातुवाच्या क्रिया(फलव्यापारौ)साध्यत्वेन प्रतीयत इति यावत्। फलव्यापारोभयोः साध्यत्वेन प्रतीतिबोधनाय क्रियेति साधारणशब्देन निर्देशः। तान्त्रिकैः फलव्यापारयोः क्रियाशब्देन व्यवह्रियमाणत्वात्। सिद्धभावस्त्विति। सिद्धत्वेन प्रतीतिस्त्वित्यर्थः। घञादीति। घञादिर्निवन्धनं निमित्तं यस्येत्यर्थः। घञादिवाच्या क्रिया(फलव्यापारौ)सिद्धत्वेन प्रतीयत इत्यर्थः। आदिशब्देन क्त्वातुमुन्‌क्तिन्नादयो ग्राह्याः। घञादिभिर्व्यापारफलयोः सिद्धत्वेन बोधने प्रमाणाभावमाशङ्‌वय परिहरतिन चेत्यादिना मानत्वादित्यन्तेन। पाक इत्युक्त इति। पाक इत्यादिश्रवणे धात्वर्थघञर्थक्रिययोरभेदान्वये सत्यपि कर्तव्यो वा नाशनीयो वा तिष्ठति वा जायते वा रश्यति वेत्यादिजायमानपाकसाध्यक्रियान्तराकाङ्क्षाया एव मानत्वादित्यर्थः। धातूपस्थाप्यायामिति। पचतीत्यादिस्थल इत्यर्थः। तदसंभवस्योक्तत्वादिति। पचतीत्युक्ते क्रियावगतौ पुनः क्रियान्तराकाङ्क्षाया अजायमानत्वेन क्रियान्तराकाङ्क्षाया असंभवस्योक्तत्वादित्यर्थः। क्रियान्तराकाङ्क्षानुत्थापकतावच्छेदकरूपवत्त्वं साध्यत्वमित्यादिनेति शेषः। क्रियान्तराकाङ्क्षानुत्थापकतावच्छेदकरूपेणोपस्थितेऽर्थे क्रियान्वयासंभवात्क्रियान्तराकाङ्क्षाया असंभव इति भावः। अनापत्तेरिति। घञ्‌प्रत्ययेन साध्यावस्थापन्नाया एव क्रियाप्रा अभिधाने तस्या लिङ्गानवयितया तादृशधात्वर्थविशेषणवाचकस्तोकादिशब्दस्यापि पुंस्त्वानुपपत्त्या सामान्ये नपुंसकगित्यस्यैवापत्तेरिति भावः। सिद्धावस्थापन्नक्रियाया बोधने तु तादृशक्रियाया लिङ्गसंख्याद्यन्वयितया तत्समानाधिकरणस्तोकादिशब्दस्यापि लिङ्गसंख्यान्वयात्स्तोकः पाकः, इत्येकत्वं पुंस्त्वं चोपपद्यते। एतदेव विशदयतितस्मादिति। धात्वर्थान्वय इति। धात्वर्थफलान्वयेस्तोकादिशब्देभ्यो द्वितीया नपुंसकलिङ्गता च। धात्वर्थव्यापाररूपभावनायामन्वये ज्योतिष्टोमेन भक्तिपूर्वं यजेतेतिवत्प्रथमासंभवेऽपि नपुंसकलिङ्गमात्रम्। घञर्थव्यापारान्वये तु व्यापारस्य कर्मत्वाभावेन द्वितीयाया अप्राप्तेः प्रातिपदिकार्थेति प्रथमा पुंलिङ्गता च। घञर्थफलस्य पदार्थैकदेशत्वान्न तत्र स्तोकाद्यन्वयः। धात्वर्थफलस्य पदार्थैकदेशत्वेऽपि तत्रेतरपदार्थान्वयो भवत्येव। अन्यथा तण्डुलं पचति स्तोकं पचति स्तोकं पाक इत्यनापत्तोरित्याशयः। घञादेः शक्तिरिति। लिङ्गसंख्याद्यन्वयिव्यापारार्थ, इत्यर्थः। एतेनेति। घञादीनां सिद्धावस्थापन्नव्यापारवाचकत्वाङ्गीकारेणेत्यर्थः। साधुतामात्रमिति। मात्रपदेनार्थाभिधायकत्वव्यावृत्त्या प्रयोगसाधुत्वमेवेत्यर्थः। अपास्तंखण्डितं भवतीत्यर्थः। ननु सिद्धावस्थव्यापारे न घञः शक्तिरभ्युपेयतेऽपि तु घञन्तस्य, तथा च घञन्तशक्त्योपस्थितार्थेऽन्वये स्तोकः पाक इत्युपपद्यत एवेति कातन्त्रपरिशिष्टकारा मन्यन्ते, तन्मतमाशङ्क्य प्रत्याचष्टेन च घञन्तेति। घञन्तानुपूर्व्या इति। सिद्धावस्थापन्नव्यापारेऽर्थे घञन्तरूपसमुदायशक्तौ स्वीकृतायामुभयोरानुपूर्व्याः पाकत्वं यागत्वमित्येवंरीत्या नानाशक्ततावच्छेदकत्वापत्त्या गौरवं भवतीत्यतो लाघवाद् \`भावे' इत्यनुशासनानुरोधाच्च घञादेरेव तादृशेऽर्थे शक्तिमभ्युपेत्य घञत्वादेरेव शक्ततावच्छेदकत्वाङ्गीकारस्योचितत्वादित्यर्थः। ननु समुदायशक्तिर्भवद्भिरप्यङ्गीकरणीयैव। अन्यथाऽर्थवत्त्वाभावात्प्रातिपदिकसंज्ञा न स्यात्। कृत्तद्धितेति सूत्रेऽर्थवत्पदानुवृत्तेः सिद्धान्तसंमतत्वात्। प्रत्ययार्थस्य प्रकृत्यर्थ एवान्वयात्समुदायशक्त्यभावे विभक्त्यर्थसंख्गाद्यन्वयोऽपि न स्यादिति समुदायशक्तेरावश्यकत्वेऽपि अनुशासनबलाद्‌घञोऽपि शक्तिरावश्यक्येव। अन्यथा ण्वुलादेरपि शक्तिर्न सिध्येत्। समुदायशक्त्यैव पक्तेत्यादौ कर्त्राद्यर्थबोधसंभवाण्ण्वुलादेः स्वातन्त्र्येण शक्त्यभाव इष्ट इतिचेन्न \`कर्तरि कृत्, इत्याद्यनुशातनविरुद्धत्वात्। जनमेजयतीति विग्रहे ण्यन्तादेजेः खशि खशः शित्त्वात्सार्वदातुकत्वेऽपि कर्त्रर्थकत्वाभावाच्छबनुत्पत्त्या जनमेजय इत्यसिद्धयापत्तेः, खशो ङित्त्वेन गुणनिषेधापत्तेः। तस्माद् घञः शक्तिरभ्युपेयैव। अत एव कृदभिहितभाव इति भाष्यं संगच्छते इति न तद्विरोध इत्याशयवानाहइति दगिति॥ 15 ॥  
 ननु यदि कारकाणां व्यापार एवान्वय इति नियमः स्याच्चेत्तर्ह्येव ओदनस्येति कर्मषष्ठ्यनुरोधेन पाक इत्यादौ धातोर्व्यापारवाचकत्वं सिध्येन्नान्यथा, किंतु तादृशे नियम एव किं मानमित्याशङ्क्याऽऽनन्वित्यादि। संबोधनान्तमिति। संबोदनान्तस्येति। संबोधनविभक्त्यन्तार्थस्येत्यर्थः। यथा अर्थद्वारकः शब्दस्य विशेषणत्वादिव्यवहारस्तथाऽर्थद्वारा संबोधनान्तशब्दस्यैव वाऽन्वय इत्यर्थः। क्रियायामिति। प्रवर्तनाविषये धातुवाच्यव्यापारेऽन्वय इत्यर्थः। ब्रूहि देवदत्तेति। इह विभक्त्यर्थसंबोधने देवदत्तरूपप्रकृत्यर्थनिरूपितं विशेष्यत्वं, ब्रूहितिभाषणक्रियानिरूपितं विशेषणत्वं चेति सिद्धान्तः। \`संबोधनपदं यच्च तत्क्रियाय विशेषणम्, व्रजानि देवदत्तेति निघातोऽत्र तथा सति' इति वाक्यपदीयात्। संबोधनस्य क्रियाविशेषणत्वे हेतुमाहनिघातानुरोधादिति। आख्यातं सविशेषणं वाक्यमिति वाक्यलक्षणे सविशेषणमित्यस्य साक्षात्परम्परया च यद्वद्विशेषणं तत्सहितमित्यर्थः। तेनपरम्परयेत्यस्योपादानेन गभीरायां नद्यां मीनोऽस्तीत्यस्यैकवाक्यत्वं सिध्यति। तथा च देवदत्तेति संबोधनपदस्य ब्रूहीतिवचनक्रियायामन्वये सत्येवकवाक्यत्वोपपत्तौ सत्यां\`आमन्त्रितस्य च'(8119)इति निघातःअनुदात्तः सिध्यति नान्यथेति भावः। नन्वेकवाक्यत्वाभावेऽपि निघातः कुतो न सिध्यतीत्यत आहसमानवाक्य इति। निमित्तनिमित्तनोरेकवाक्यस्थत्वे सतीत्यर्थः। देवदत्तस्य संबोधने, संबोधनस्य च क्रियायामिति देवदत्तसंबन्धिसंबोधनविषयत्वरूपपरम्परासंबन्धेन देवदत्तस्य क्रियान्वयान्निमित्तनिमित्तनोरेकवाक्यस्थात्वमिति भावः। एवं च देवदत्तसंबन्धिसंबोधनविषयस्त्वदभिन्नकर्तृकं भाषणमिति त्वं ब्रूहि देवदत्तेत्यस्य शाब्दबोधः। तथा व्रजानि देवदत्तत्यस्माद्देवदत्तसंबन्धिसंबोधनविषयो मत्कर्तृकं व्रजनमिति वोधः। केचित्तुसंबोधनविभक्त्यन्तस्यानुवाद्यविषयत्वादनुवाद्यस्य च विधेयसाकाङ्क्षत्वाद्विधेयस्य च क्रियारूपत्वान्न्ययसिद्धोऽयं संबोधनस्य विधेयक्रियान्वयनियमरूपोऽर्थः। तदुक्तं हरिणासिद्धस्याभिमुखीभावमात्रं संबोधनं विदुः। प्राप्ताभिमुख्यो ह्यर्थत्मा क्रियासु विनियुज्यते। अस्यार्थः सिद्धस्यसंबोध्यतावच्छेदकरूपेण देवदत्तत्वादिना सिद्धस्य, संबोधनात्प्राक्काले संबोध्यतावच्छेदकरूपस्यास्तित्वमवश्यमपेक्षितम्, एतेनोद्देश्यत्वे बीजं प्रदर्शितम्, सिद्धं हि लोके उद्देश्यत्वेन प्रसिद्धमिति भावः। अभिभुखोभावेति। संबोधनम्। अभिमुखीकरणं, स्वप्रयुक्तशब्दबोध्याज्ञातार्थग्रहणे सादरत्वसंपादनं, सादरत्वसंपत्त्यनुकूलव्यापारश्च संबोधनविभक्त्यन्तशब्दप्रयोगरूपः। अभिमुखीभावमात्रमित्यनेन फलनिर्देशः, मुखपरावृत्त्यादिना संबोध्यो यदा फलवत्त्वेनानुमितो भवति तदा क्रिया विधीयते, तदाहप्राप्ताभिमुख्य इति। प्राप्तमाभिमुख्यं सादरत्वं येन, स एवार्थःअर्थपूर्ण आत्मा संबोध्यःस्वनिष्ठव्यापारमयोज्यो यो बोदानुकूलव्यापाराश्रयः क्रियासुबोधनीयक्रियासु, विनियुज्यते प्रवर्त्यत इति। तथा च विनियुज्यत इत्यनेन संबोधनविभक्त्यन्तार्थस्य प्रवर्तनाविषयव्यापार एवान्वय इति स्पष्टमेव बोधितमित्याशय इत्याहुः। एवं चस्वप्रयुक्तशब्दबोध्याज्ञातार्थबोधानुकूलव्यापारानुकूलव्यापारः संबोधनपदार्थ इति फलितम्। राम मां पाहीत्यत्र लक्षणसमन्वयःस्वपदेन राम मां पाहीतिवचनप्रयोक्ता कश्चिद्रामभक्तः। तेन प्रयुक्तो यः शब्दःराम मामित्यादिः, तद्बोध्योऽज्ञातश्च योऽर्थःमां पाहीत्यस्यार्थः, तद्बोधानुकूलो योऽभिमुखीभावःसादरत्वसंपत्तिरूपो रामनिष्ठो व्यापारः, तदनुकूलोभक्तनिष्ठो राम मां पाहीति शब्दप्रयोगरूपो व्यापार इति। संबोधनविभक्त्यन्तार्थप्रवर्तनाविषयव्यापारयोर्मिथ उद्देश्यविधेयभावेनान्वयः। अभिगुखीभवद्रामोद्देश्यकप्रवर्तनाविषयो मत्कर्मकं रक्षणमिति बोधः। अन्ये तु तादृशेऽज्ञातार्थबोधे प्रकृत्यर्थस्य समवेतत्वसंबेन्धेनान्वयः। तादृशार्थबोध एव च विषयतासंबन्धेन क्रियाया अन्वयः। तथाच रामसमवेताज्ञातार्थबोधविषयः प्रार्थनाविषयमत्कर्मकं रक्षणमिति शाब्दबोधं वर्णयन्ति। रक्षणं त्राणं, तच्चेष्टलाभं प्रति साहायकाचरणं, अनिष्टपरिहारपूर्वकं मदिष्टसंपादनानुकूलो व्यापार इत्यर्थः। क्रियासु प्रवर्त्यत इत्युक्तत्वात्प्रवर्तनाविषयक्रियायामेव संबोधनान्तार्थस्यान्वयः, स एव च निघातप्रयोजक इत्यवगम्यते। तथा च व्रजानि देवदत्तेत्यत्र व्रजनस्य प्रवर्तनाविषयत्वाभावात्कथमत्र बिघातसिद्धेः फलत्वेन कथनम्। गमनयोग्यकालस्य प्राप्तिविवक्षायां प्रैषातिसर्गमाप्तकालेष्विति लोटः सत्त्वेनव्रजानीत्यतो मत्कर्तृकगमनस्य कालः प्राप्त इत्यर्थावगमादिति चेन्न। तत्र जानीहीत्यध्याहारात्प्रवर्तनाविषयत्वेन विवक्षितायामवबोधक्रियायां व्रजनस्य कर्मत्वेन, देवदत्तस्य चोद्देश्यत्वेनान्वयेन समानवाक्यत्वाक्षतेः। तथा चाभिमुखीभवद्देवदत्तोद्देश्यकं मत्कर्तृकं प्राप्तकालव्रजनकर्मकं प्रवर्तनाविषयो ज्ञानमिति ह्यस्माच्छाब्दबोधः। न च जानीहीत्यध्याहारे तिङन्तद्वयघटितवाक्यस्यैकतिङ वाक्यमिति दरिभाषितं यन्निघातोपयोग्येकवाक्यत्वं तदभावेन निघातासिद्धिरिति वाच्यम्। व्रजानि देवदत्त जानीहीति समुदायस्य योऽर्थस्तस्मिन् व्रजानि देवदत्तेत्यस्य वृत्तिर्वाक्यैकदेशन्यायेन। तथा च श्रूयमाणादेव तादृशार्थबोध इति श्रूयमाणैकतिङ्‌घटितत्वेन निघातासिद्धिरित्याशयात्। प्रविश पिण्डीमिति हि वाक्यैकदेशन्यायस्योदाहरणम्। तत्र \`प्रविश गृहं' इति वाक्यस्यार्थे वाक्यैकदेशस्य प्रविशेत्यस्य प्रयोगः, तथा \`पिण्डी भक्षय' इति वाक्यस्यार्थे वाक्यैकदेशस्य पिण्डीमित्यस्य प्रयोगः। तथा च श्रूयमाणात्प्रविशेत्येकस्मादेव प्रविश गृहमिति वाक्यार्थस्य बोधो जायते। अयमेव चाध्याहारपदार्थः। न तु साक्षाद्‌गृहं भक्षयेत्यनयोस्तत्र प्रयोग आवश्यकः। एवं चैकतिङ् वाक्यमिति भाष्यपठितवार्तिकस्य न विरोधः। पचति भवति देवदत्तेति। अस्य जानीहीति शेषः। नन्वेकतिङिति परिभाषितवाक्यस्यैव निघातोपयोगित्वे पचति भवति देवदत्तोत्यस्य तिङन्तद्वयघटितत्वेनैकवाक्यत्वाभावाद्देवदत्तेत्यस्य निघातो न स्यादत आहसूत्रभाष्योक्तरीत्येति। \`पच्यादयः क्रिया भवतिक्रियायाः कर्त्र्यो भवन्ति' इति भूवादिसूत्रस्थभाष्य\`आख्यातं सविशेषणं वाक्यं' इति समर्थसूत्रस्थभाष्योक्तरीत्येत्यर्थः। एकवाक्यतासत्त्वादिति। तत्र जानीहीति प्रवर्तनाविषषयज्ञानक्रियायां देवदत्तस्योद्देश्यतया, पचिक्रियाकर्तृकभवनस्य च कर्मतयाऽन्वयादनेकतिङन्तघटितसमुदायेऽप्येकवाक्यतासत्त्वादित्यर्थः। एकतिङ् वाक्यमिति स्वशास्त्रीयनिगातादिकार्यमात्रोपयोग्येव। आख्यातं सविशेषणमिति तु शास्त्रलोकसाधारणमिति भावः। तेन पचति भवति, पस्य मृगो धावतीत्याद्यनेकतिङन्तघटितस्थले, एकतिङित्यस्याभावेऽपि न क्षतिः। समर्थसूत्रस्थभाष्योक्तेन \`आख्यातं सविशेषणम्' इत्यनेन तत्र सर्वानुभवसिद्धैकवाक्यत्वस्योपपत्तेः। स्यादेवेति। आष्टमिकेन \`आमन्त्रितस्य च' इत्यनेन पदात्परस्य समानवाक्यस्थस्याऽऽमन्त्रितस्य विहितो निघातो देवदत्तस्य भवेदेवेत्यर्थः। अभिमुखीभवद्देवदत्तोद्देश्यकं पचिक्रियाकर्तृकभवनकर्मकं प्रवर्तनाविषयो ज्ञानमिति ह्यस्माच्छाब्दबोधः। एवमनेकतिङन्तघटितसमुदायस्यैकवाक्यत्वे भाष्यकारसंमतिं प्रदर्श्य सूत्रकारसंमतिं प्रदर्शयितुमाह\`तिङ्‌ङतिङः' इत्यादि। अतिङन्तात्परं तिङन्तं निहन्यत इति तदर्थः। तत्र \`पचति भवति' इति तिङन्तद्वयसमुदाये तिङन्तात्परस्य भवतीत्यस्य निघातवारणाय कृतमतिङ्ग्रहणं निरुक्तस्थल एकवाक्यत्वाभावेऽनर्थकं सत्तिङन्तसमुदायोऽप्येकवाक्यत्वं सूवकाराभिप्रेतामिति सूचयतीति भावः। तथा च पचति भवति देवदत्तेत्यत्र सूत्रकृद्भाष्यकृतोर्मते निघातः स्यात्। वार्तिकमते तु न स्यादित्याहएकतिङ वाक्यमितीति। एकं तिङ्तिङन्तं यत्रेति बहुव्रीहिः। तथा चैकतिङन्तघटितसमुदायो वाक्यमित्यर्थः। नन्वेकतिङन्तघटितसमुदायस्यैकवाक्यत्वे तिष्ठति देवदत्तः, पचति चैत्र इत्यत्र देवदत्तः पचतीत्यनयोरेकवाक्यत्वे तिङ्ङतिङ इति निघातापत्तिरिति चेन्न। विशेषणविशिष्टक्रियार्थकत्वं विशेषणं निवेशनीयम्। विशेषणविशिष्टक्रियार्थकैकतिङन्तघटितमित्यर्थः। देवदत्तस्य तिष्ठतीत्यनेनान्वयात्पचतीत्यस्य च चैत्रेण संबन्धाद्भिन्नभिन्नवाक्यस्थयोर्दवदत्तः पचतीत्यनयोः समुदायस्य विशेषणविशिष्टक्रियार्थकत्वाभावादेकवाक्यत्वनिघातापत्त्योरनुपपत्तेरिति भावः। मते परं नेति। वार्तिककारमत एव निघातो न स्यादिति मतभेद इति भावः। संभवति मतैक्ये मतभेदो न न्याय्य इत्यभिप्रेत्याऽऽहवस्तुतस्त्विति। एकतिङविशेष्यकमिति। एकं तिङ्तिङन्तं विशेष्यं मुख्यविशेष्यार्थपतिपादकं यत्रेत्यर्थः। तथा च मुख्यविशेष्यभूतार्थबोधकैकतिङन्तघटितसमुदायो वाक्यमित्यर्थः। तदभिप्रायस्येति। एकतिङिति वार्तिकाभिमायस्येत्यर्थः। वैयाकरणभूषणेऽस्माभिरिति। बहुष्वपि तिङन्तेषु साकाङ्क्षेष्वेकवाक्यता। तिङन्तेभ्यो निघातस्य पर्युदासस्तथाऽर्थवान्॥ बहुष्वपि तिङन्तेषु साकाङ्क्षेषु अन्वययोग्यतावत्सु सत्सु तत्रैकवाक्यता भवतीत्यर्थः। यथा पचति भवाक्षिस्व, हतशायिकाः शय्यन्ते, पश्य मृगो धावतीत्यादि। बहुषु तिङन्तेष्वेकवाक्यतासत्त्वादेव तिङन्तेभ्यः परस्य तिङन्तस्य निघातनिषेधः। सार्थक इत्यर्थकेनोपर्युक्तवाक्यपदीयेन कौण्डभट्टैरुक्तत्वादित्यर्थः। तन्मतेऽपि भवत्येवेति। पचति भवति देवदत्त जानीहीति समुदायस्य मुख्यविशेष्यभूतार्थबोधकैकतिङन्तघटितत्वाद्वार्तिकमतेऽपि देवदत्तेत्यस्य निघातो भवत्येवेत्यर्थः। एवं च सूत्रवार्तिकभाष्यकाराणां मध्ये मतभेदो नास्तीति भावः।   
 कृत्वोर्था इति। अत्र कृत्वःपदं कृत्वोर्थतादृगपरं, कृत्वोर्थसदृशोऽर्थोयेषामिति उष्ट्रमुखवत्समासः। कृत्वसुजादिरित्यर्थः। क्रियाभ्यावृत्तिगणन इति। \`र्सख्यायाः क्रियाभ्यावृत्तिगणने कृत्वसुच्' इत्यत्र अभ्यावृत्तिःजन्म, उत्पत्तिरिति यावत्। उपसर्गवशाद् \`वृतु वर्तने इति धातोरुपत्तौ वृत्तिरिति भावः। क्रियाणां जन्मन उत्पत्तेर्यत्संख्यानं गणनं तत्क्रियाभ्यावृत्तिगणनमित्यर्थः। क्रियाश्च एककर्तृकास्तुल्यजातीया एवापेक्षिताः। भिन्नकर्तृकासु भिन्नजातीयासु च क्रियासु अभ्यावृत्तिप्रतीतेरननुभवात्। एवं च संख्याशब्देभ्यः क्रियाभ्यावृत्तिगणने वर्तमानेभ्यः स्वार्थे कृत्वसुच् प्रत्ययौ भवति इति तदर्थः। पञ्चकृत्वो भुङ्क्ते, इत्युदाहरणे निवृत्तभेदाया एकस्या एव भुजिक्रियाया आवृत्त्या जनिता उत्पत्तयः पञ्चसंख्यया गण्यन्ते। आवृत्तिकृतं गलबिलाधःसंयोगरूपफलानेकत्वमिच्छन् भुजिक्रियायाः पञ्च उत्पत्त्यावृत्तीः करोति, यथा विक्लित्तिरूपं फलमिच्छंस्तदनुकूलं फूत्कारादिव्यापारं करोति तद्वदित्यर्थः। गलबिलाधःसंयोगानुकूलव्यापारो भुजिक्रियेति भावः। एवं च पञ्चशब्दस्य पञ्चसंख्योत्पत्तिपरत्वं संख्यायाः क्रियाभ्यावृत्तिगणन इत्युक्तिस्वारस्यात्, प्रत्ययस्तु तद्‌दोयतकः, पञ्चसंख्योत्पत्तेश्च स्वसमभिव्याहृतक्रिबायामेवान्वयस्यौचित्यात्क्रियायोग एव कृत्वसुजादेः साधुत्वं लभ्यत इत्यभिप्रायः। एवं च पञ्चसंख्योत्पत्तिका वर्तमानकालिका एककर्तृका भुजिक्रियेति बोधः। एवं सकृत्पचति, द्विः पचतीत्यादावप्यूह्यम्। क्रियायोग एव कृत्वसुजादेः साधुत्वादेव द्वै घटावित्यादिवद्‌द्विर्घट इत्यादिकं न भवति क्रियागणनाभावादिति बोध्यम्॥  
 कारकामिति। कर्ता कर्म चेत्यादि कारकषट्‌कमित्यर्थः। कारकशब्दस्य क्रियापरत्वं दर्शयितुं तद्यौगिकार्थमाहकरोति कर्तृकर्मादिब्यपदेशानिति। अस्याः क्रियाया अयं कर्ता, इदं कर्म, इदं करणमित्येवं क्रियानिरूपिता एव हि कर्तुकर्मादिसंज्ञा इत्यर्थः। क्रियान्वयिनामेव संज्ञेति। अयं भावः ध्रुवमपायेइत्याद्युत्तरसूत्रे \`क्रियायां' इत्यस्यानुवृत्तौ सत्यां क्रियाया जनकाकाङ्क्षतया तत्र जनकत्वेन यदपाये ध्रुवमित्यस्य संबन्धे क्रियमाणे क्रियाजनकमित्यर्थसंपत्त्या जनकस्य जन्याकाङ्क्षतया जन्य एव जनकस्यान्वय उचित इति क्रियान्वयिनामेवापादानादिसंज्ञा इत्यर्थ इति। अन्ये तु करोति क्रियां निर्वर्तयतीति व्युत्पत्तिदर्शनात्क्रियाजनकत्वं कारकत्वम्। तच्च कर्त्रादीनां षण्णामप्यस्ति। तत्र क्रियाजनकमिति ज्ञाते का सा क्रियेत्याकाङ्क्षोदयेन क्रियायाश्चापि जनकाकाङ्क्षतया येन यदाकाङ्क्ष्यते तत्तेनैवान्वेतीति नियमात्तत्रैवान्वयो युक्तः। क्रियान्वयित्वं कारकत्वमिति तु न। कारकाणां भावनान्वय इत्यस्य क्रियान्वयिनां क्रियान्वय इत्यर्थापत्त्याऽसंगत्यापत्तेः। तत्र प्रकृतधातुवाच्यव्यापाराश्रयः कर्ता, प्रकृतवात्वर्थप्रधानीभूतव्यापारप्रयोज्यपकृतवात्वर्थफलाश्रयत्वेनोद्देश्यं कर्म, कर्तृनिष्ठव्यापारप्रयोज्यस्वनिष्ठव्यापाराव्यवधानेन फलनिष्पादकं करणम्, सकलक्रियाकर्मसंवन्धाय क्रियायां यदुद्देश्यं तत्संप्रदानम्, तत्तत्कर्तृसमवेततत्तत्क्रियाज्यप्रकृतधात्ववाच्यविभागाश्रयमपादानम्, कर्तृकर्मद्वारकफलव्यापाराधारोऽधिकरणम्, इति प्राहुः।  
 प्रथमो वतिरिति तेन तुल्यं क्रिया चद्बति। तुल्यमिति क्रियेत्यस्य विशेषणम्। सामान्याभिप्रायं नपुंसकम्। तृतीयान्तात्तुल्यमित्यर्थे वतिः स्याद्यत्तुल्यं सा क्रिया चेदिति तदर्थः। ब्राह्मणवदधीते, इत्युदाहरणम्। अत्र ब्राह्मणशब्दस्तत्कर्तृकाध्ययनपरः, ब्राह्मणकर्तृकाध्ययनतुल्यं क्षत्रियकर्तृकाध्ययनमिति वोधः। तत्र तस्येवेति वत्यर्थस्य क्रियान्वयित्वाभावात्प्रथमो वतिरित्युक्तम्। देवदत्तवन्मैत्रः सुन्दर इत्यत्र भवतीत्यध्याहार्यम्। अन्यथा सूत्रे क्रिया चेदिति व्यर्थमेव स्यात्। एवं च वत्यर्थसादृश्यस्य क्रियैवाऽऽश्रय इति क्रियायोग एव प्रथमवतेः साधुत्वं लभ्यते। धातुसंबन्धाधिकारेति। \`धातुसंबन्धे प्रत्ययाः' अत्र धातोः शब्दस्य धातुना शब्दान्तरेण संबन्धासंभवाद्धातुपदेन दात्वर्थो लक्ष्यते। संबन्धस्य च द्विष्ठत्वाद्धात्वर्थयोः संबन्ध इत्यर्थः। तथा च \`धातुसंबन्धे, इत्यधिकृत्य विहितप्रत्ययानां क्रियायोग एव साधुत्वं लभ्यते। यथायाहि याहीती यातीत्यत्र याधातोः क्रियासमभिहारे लोट्, तस्य ह्यदेशे \`क्रियासमभिहारे द्वे' इति द्वित्वं यातीत्यनुपयोगश्च। अत्र याहि याहि, इति लोडन्तार्थस्य यातीति तिङन्तोपस्थितक्रियायां सामान्यविशेषभावेनान्वयात् \`पुनः पुनरतिशयेन वा यद्यानं तदभिन्नमेककर्तृकं वर्तमानकालिकं यानम्' इति बोधः। एवं पश्यन् ययावित्यत्र भूतकालिकदर्शनकर्त्रभिन्नकर्तृकं यानमित्यर्थः। बृहद्‌भूषणे तु भोक्तुं पचतीत्युदाह्यतं, तत्र यद्यपि तुमुन्ण्वुलौo इत्युक्तस्तुमुन् न धातुसंबन्धादिकारे विहितस्तथाऽपि क्रियावाचिन्युपपद एव विहितत्वात्क्रियासंबन्धनिमित्तकत्वं तस्याक्षतमेवेति नोदाहरणासंगतिरिति बोध्यम्।  
नन्वब्राह्मणमानयेत्यादौ क्रियाभिन्नेऽप्यन्वयदर्शनादाहअसमस्तनञिति। क्रिययैवान्वेतीति शेषः। ननु घटोऽयं न पट इत्यत्रासमस्तस्यापि नञः क्रियायामनन्वयेन नियमासंगत्यापत्तिरित्याशयेनासमस्तनञित्यस्य विवक्षितमर्थमाहसमासायोग्य इति। समासायोग्यत्वमेव विशदयतिप्रसज्येति। प्रसज्यप्रतिषेधशब्दयोः सुप्सुपेति समासः। प्रसज्यआपाद्य, प्रतिषेधोनिषेध इत्यर्थः। प्रसज्य क्रियागुणौ ततः पश्चान्निवृत्तिं करोतीति मञ्जूषायामुक्तत्वात्। ततस्तमर्हतत्यिर्थे तदर्हतीति छप्रत्यये क्रियान्वययोग्य इत्यर्थः। \`प्रसज्यप्रतिषेधस्तु क्रियया सह यत्र नञ्' इत्युक्तत्वात्। तिङन्तोपस्थितक्रियान्वय्येव सर्वथा समासायोग्यः, तिङन्तेन समासनिषेधादिति भावः। अन्यथा उत्तरपदार्थान्वयेऽप्यब्राह्मण इत्यादौ समासविकल्पेन पक्षेऽसमस्तत्वात्क्रियान्वयनियमस्य व्यभिचारापत्तिरित्याशयवानाहयथाश्रुतग्रहणायोगादिति। एवं च व्यभिचारवारणायासमस्तनञित्यस्य तिङन्तोपस्थाप्यक्रियान्वयीत्येवार्थो विवक्षितव्य इत्यभिप्रायः। ननु भूतले घटो नास्तीत्यत्र घटाभाव एव घटाभावकर्तृकास्तिक्रियैव प्रतीयते, न तु घटकर्तृकास्तिक्रियाभावः। न च भूतलाधिकरणकघटकर्तृकसत्ताभाव एव नञा बोद्यत इति वाच्यम्। यत्र भूतले वर्तमानकालावच्छेदेन घटसंबन्धाभावस्तत्र भूतलाधिकरणकवर्तमानकालिकसत्ताया अप्रसिद्ध्या तादृशसत्ताभावबोधनासंभवादनुभवविरोधाच्चेत्याशयेन शङ्कमानो ब्रूतेन चासमस्तेत्या दि मानाभाव इत्यन्तम्। समाधत्तेन त्वं पचसीत्यादि। क्रियाया एव निषेधप्रतीतेरिति। युष्मदाद्यर्थाभिन्नलडर्थकर्तृनिष्ठवर्तमानकालिकपचिक्रियाभाव इति बोधादित्यर्थः। तथा च तादृशबोध एवासमस्तनञर्थस्य क्रियान्वये मानमिति भावः। नञर्थाभावस्य प्रतियोगितया क्रियान्वयादेव युष्मदादेस्तिङ्वाच्यकारकवाचित्वरूपसामानाधिकरण्यसत्त्वात्प्रथममध्यमपुरुषाद्युपपद्यते, उपपद्यते चैकवचनद्विवचनादि। नञर्थस्य प्रतियोगितया युष्मदाद्यर्थान्वये तु त्वदभावो मदभावश्चास्तीतिवत् न त्वं पचसीत्यादावपि युष्मदस्मदोस्तिङ्वाच्यकारकवाचित्वरूपसामानाधिकरण्यस्य विरहान्मध्यमोत्तमयोरनुपपत्तिर्द्विवचनबहुवचनानुपपत्तिः प्रथमपुरुषापत्तिश्च स्यादिति भावः। घटो न जायत इत्यत्र क्रियानिषेधप्रतीतौ युक्तिमाहअत एवेति। जननक्रियाया अभावप्रतीरेवेत्यर्थः। विद्यमानेऽपि घट इति। घटस्य विद्यमानतादशायामपीत्यर्थः। घटस्य विद्यमानत्वे घटाभावबोधनस्याशक्यतया तत्र क्रियानिषेधबोधोऽवश्यमभ्यूपगन्तव्य इति भावः। तादृशप्रयोग इति। घटो न जायत इत्येतादृशः प्रयोग इत्यर्थः। घटावस्थितिदशायां घटे स्वकर्तृकोत्पत्त्यनुकूलव्यापाराभावस्य सत्त्वादिति भावः। असमस्तनञर्थाभावस्य प्रतियोगितया नामार्थान्वये तु घटाभावे घटनिष्ठोत्पत्त्यनुकूलव्यापारविरहात्तादृशप्रयोगो नैव स्यादित्याशयः। तथा चेति। न त्वं पचसीत्यादावुक्तरीत्या नञः क्रियाप्रतियोगिकाभावबोधकत्वावश्यकत्वे चेत्यर्थः। अस्तित्वाभाव एवेति। घटकतृकसत्ताया एवाभाव इत्यर्थः। एवकारेण घटाभावो व्यावर्तितः। ननु घटो न जायत इत्यादिपूर्वोक्तस्थलेऽनुपपत्त्या क्रियाप्रतियोगिकाभावप्रतीतिस्वीकारेऽपि घटो नास्तीत्यादौ घटाभावपतीतिरेव स्वीक्रियतां बाधकाभावात्, तथा च तत्रैव नञः क्रियान्वयनियमभङ्ग इत्याशङ्क्य घटाभावप्रतीतिस्वीकारे बाधकं प्रदर्शयतिन हि \`घटो न जायते। इत्यादिना। एकत्रोत्पत्तयनुकूलो व्यापारो धात्वर्थः, अपरत्र सत्तानुकूलो व्यापारः। अनयोर्मध्ये धात्वर्थभेद एव विशेषः, एतदतिरिक्तः कश्चिदपि कियानपि विशेषो नास्ति। योऽपि विशेषोऽस्ति सोऽपि नञर्थाभावप्रतियोगिभेदकल्पनेऽकिंचित्कर इत्यर्थः। तथा चोभयत्रापि क्रियाप्रतियोगिकाभाव इत्येवमेकरूप एव शाब्दबोधः। \`संभवत्येकरूपत्वे रूपभेदो हि दूषणं' इति युक्तिसिद्धाभियुक्तोक्तेः। सत्येवं यदि विना कारणं नञर्थाभावप्रतियोगिभेदः कल्प्येत तर्हि बोधस्यैकरूपत्वं भज्येत वैरूप्यं च स्यादिति तदेव वैरूप्यं घटो नास्तीत्यत्र घटाभावप्रतीतिस्वीकारे बाधकमित्यशयः। ननु भूतले न घटः, इत्यत्र क्रियावाचकव्याहारविरहिते वाक्ये भूतलवृत्तिघटाभाव एव बोधनीयस्तथा च तत्रैव क्रियान्वयनियमभङ्गोऽत आहतथा च भूतले नेति। अस्तीत्यघ्याहार्यमिति। अस्तिर्भवन्तीपरोऽप्रयुज्यमानोऽप्यस्तीति भाष्यात्। भवन्तीति लटः संज्ञा, लट्‌परोऽस्तिधातुः प्रयोक्तव्य इति तदर्थादिति भावः। अध्याहारे बीजमाहप्रकारतासंबन्धेनेति। नञर्थाभावनिष्ठविशेष्यतानिरूपितप्रकारतासंबन्धेन शाब्दबोधत्वावच्छिन्नं प्रति धातुजन्यभावनोपस्थितिः कारणमित्येवं कार्यकारणभावस्य क्लृप्तत्वादित्यर्थः। अत्र यत्किंचिन्नष्ठप्रकारतानिरूपितनञर्थाभावनिष्ठविशेष्यताकशाब्दबोधजननं कार्यं, तादृशाभावनिष्ठप्रकारतानिरूपितनञर्थाभावनिष्ठविशेष्यताकशाब्दबोधजननं कार्यं, तादृशाभावनिष्ठविशेष्यतानिरूपितप्रकारतासंबन्धावच्छिन्नधातुजन्यव्यापाररूपभावनोपस्थितिः कारणमिति बोध्यम्। क्लृप्तत्वादिति। आवश्यकत्वादित्यर्थः। अन्यथा नञर्थाभावस्य क्रियान्वयनियमो नोपपद्येतेति भावः। शेषमिति। आरोपितत्वं नञ्‌द्योत्यमनेकमित्यत्रैकवचननियमेन द्विवचनबहुवचनाभावश्चेत्यादीत्यर्थः॥ 16 ॥  
 तथा यस्य च भावेनेति। यस्य च भावेनेत्यनेनैतादृशपदत्रयघटितं, षष्ठी चेत्यनेनैतादृशपदद्वयघटितं च सूत्रं लक्ष्यते इत्याशयवानाहयस्य च भावेन भावलक्षणमित्यत्रेति, षष्ठी चानादरे, इतीति च। अत्र भावशब्दौ धातुवाच्यकियापरौ। यन्निष्ठक्रियया क्रियान्तरं लक्ष्यते ततः सप्तमीति तदर्थः। तत इत्यस्य ज्ञापकक्रियाश्रयवाचकादित्यर्थः। तच्च गोपददुह्यमानपदयोरप्यस्तीति उभाभ्यामपि सप्तमी भवति। ज्ञापकत्वं सप्तम्यर्थः, तस्य च भावलक्षणमित्युक्तेः क्रियायामेवान्वय इति सतिसप्तम्याः क्रियायोग एव साधुत्वं लभ्यते। यथा गोषुदुह्यमानासु गत इति। दुह्यमानानां गवां ज्ञापकत्वं ज्ञाप्यत्वं च गमनक्रियायां शब्दतः प्रतीयते तथाऽपि गोगतदोहनक्रियायाः साक्षाज्ज्ञापकता गवां तु तदाश्रयतया। निर्ज्ञातकालक्रियाया अनिर्ज्ञातकालक्रियायां स्वाधिकरणकालवृत्तित्वज्ञापकत्वात्। वर्तमानदोहनविशिष्टाभिर्गोभिर्ज्ञाप्यगमनवानिति शाब्दबोधे गोदोहनकाले गत इति फलितोऽर्थः। एवमुत्तरसूत्रेऽपीति रुदति रुदतो वेत्यादौ पुत्रादिविषयकोऽनादरोऽधिका भासत इति ज्ञेयम्। तत्स्वरूपंसाधुत्वस्वरूपम्। वक्ष्यतेअसाधुरनुमानेनेत्येतव्द्याख्यानावसर इति शेषः। क्रिययैवेतीति। एवकारोऽयोगव्यवच्छेदार्थः। अयोगः संबन्धाभावः, तस्य व्यवच्छेदो निवृत्तिः। तथा च निरुक्ताष्टकस्य क्रियायोग एव साधुत्वं नान्यथेत्यर्थः। ननु क्रियाशब्दस्य धात्वर्थमात्रे प्रसिद्धेः फलान्वयेनैवोक्ताष्टकस्य साधुत्वे सति न भावनान्वयनियमः सिध्यतीति न तदनुरोधेन भावनायाः पाक इत्यादौ दातुवाच्यत्वं लभ्यत इत्याशङ्क्याऽऽहअयं भाव इति। भूवादयो धातवः, इत्यादिसूत्रेषु बाहुल्येन व्यापाररूपभावनायाः क्रियाशब्देन व्यवहारस्य कृतत्वाद्भावनायां क्रियाशब्दो रूढः। क्रियेत्याकारकः शब्दो रूढ्या भावनां प्रतिपादयतीत्यर्थः। भावनायां क्रियाशब्दस्य रूढिसत्त्वे तथाप्रयोगप्राचुर्यदर्शनमेव प्रमाणमित्यशयेन \`प्रायशः क्रियाशब्देनेत्युक्तम्। ननु फलेऽपि क्रियाशब्दः प्रयुक्तो दृश्यते, तत्कथं भावनायामेव क्रियाशब्दस्य सांकेतिकी शक्तिरित्युच्यते, इत्याशङ्क्याऽऽहफलांशे क्वाचित्क इति। क्रियाशब्दे कृञः श चेति सूत्रेण कर्मणि शप्रत्ययः। तथा च क्रियते भावनारूपव्यापारेणोत्पाद्यते इति व्युत्पत्त्या फले यौगिकोऽयं क्रियाशब्दः, स चापि फलें क्वचिदेव प्रयुक्तः। क्वाचित्क इत्यनेन प्रयोगबाहुल्याभाव उक्तः। तेन फलांशे क्रियाशब्दस्य रूढ्यभाव इत्युक्तं भवति। योगात् प्रकृतिप्रत्ययार्थसंबन्धादागतो यौगिकः। अवयवशक्त्यसहकृतसमुदायशक्तिमात्रेणार्थप्रतिपादिका रूढिः, समुदायशक्तिनिरपेक्षावयवशक्त्याऽर्थप्रतिपादिका योगशक्तिः। अवयवार्थानुसंधानसापेक्षत्वेन योगार्थस्य विलम्बोपस्थितिकत्वाद्वहिरङ्गत्वं, अवयवार्थानुसंधानानपेक्षत्वेन तुःरूढ्यर्थस्य शीघ्रोपस्थितिकत्वादन्तरङ्गत्वमित्यन्तरङ्गत्वंहिरङ्गभावमूलकेन योगाद्रूढिर्बंलीयसीतिन्यायेन क्रियाशब्देन व्यापाररूपभावनाया एव ग्रहणावश्यकत्वेन भावनारूपक्रियान्वय एवाष्टकस्य साधुत्वं प्रतिपाद्यते न तु फलान्वयेनेति भाव इति। संज्ञाशब्दस्येति। रूढस्येत्यर्थः। अनपेक्ष्येति। प्रकृतिप्रत्ययात्मकावयवार्थमननुसंधायेत्यर्थः। संज्ञाशब्दस्य प्रकृतिप्रत्ययार्थाननुसंधानप्रवृत्तिकत्वेन बलीयस्त्वे मीमांसाधिकरणं प्रमाणीकरोतिअत एवेति। संज्ञाशब्दप्राबल्यादिति। सापेक्षप्रवृत्तिकशब्दापेक्षया निरपेक्षप्रवृत्तिकशब्दस्य बलीयस्त्वादित्यर्थः। नवमे निर्णीतमिति। नवमाध्याये द्वितीयपादे पञ्चमेऽधिकरणे रथंतरमुत्तराग्रन्थपठितयोरवेर्चोर्गेयमिति निर्णीतमित्यर्थः। तद्धि \`यद्योन्यां गायति तदुत्तरयोर्गायति' इति वचने पदान्तरसापेक्षत्वपदान्तरनिरपेक्षत्वाभ्यामर्थप्रतिपादकयोर्द्वयोरुत्तराशब्दयोर्मध्ये पदान्तरनिरपेक्षार्थंप्रतिपादकोत्तराशब्दग्रहणनिर्णयाय प्रवृत्तम्। छन्दः, उत्तरा चेति द्वौ ग्रन्थौ समागानामृक्पाठार्थं स्तः। तत्र च्छन्दोनामके ग्रन्थे नानाविधानां साभ्नां योनिभूता एवर्चः पठिताः। उत्तराग्रन्थे तु तृचात्मकानि सूक्तानि पठितानि। एकस्मिंस्तृचे छन्दोगता योन्यृक्‌प्रथमा, इतरे द्वे उत्तरे। एवं स्थिते \`तदुत्तरयोर्गायति' रथंतरयोन्युत्तरयोर्ऋचोर्गायतीत्यत्र द्विविधे उत्तरे संभवतः। छन्दोग्रन्थे \`अभित्वा शूर' इतीयमृक् रथंतरयोनित्वेन पठिता। तस्या उपरि \`त्वामिद्धि हवामहे' इत्यादयो बृहदादिसाम्नां योनयः पठिताः। उत्तराग्रन्ते तु \`अभि त्वा शूर' इति सूक्ते तस्या ऋच ऊर्ध्वं \`न त्वा वाँ अन्ये' इत्येषा साम्नः कस्याप्ययोनिभूता पठिता। तत्र च्छन्दोग्रन्थानुसारेण बृहदादिसामान्तरयोर्यानी द्वे ऋचौ रथंतरस्य स्वयोन्युत्तरे भवतः। उत्तराग्रन्थानुसारेण तृचगते द्वितीयतृतीये ऋचौ स्वयोन्युत्तरे भवतः। तत्र तदुत्तरयोरित्यत्रत्योत्तराशब्देन किं छन्दोग्रन्थानुसारेण रथंतरयोन्युत्तरभूते बृहदादिसामान्तरयोर्योनी \`त्वामिद्धि हवामहे' इत्यादी द्वे ऋचौ ग्राह्ये, उत उत्तराग्रन्थानुसारेण रथंतरयोन्युत्तरे तृचगते कस्यापि साम्नोऽनोनिभूते द्वितीयतृतीये \`न त्वा वाँ अन्ये' इत्यादी द्वे ऋचौ ग्राह्ये, इत्येवं संदेहे प्राप्ते सतिद्विविधो ह्यत्रोत्तराशब्दः। तत्रैको व्यवस्थावाची, अपरश्च ग्रन्थविशेषवाची। यश्च व्यवस्थावाची सोऽवध्यंशे नित्यसाकाङूक्षः। उत्तरयोरित्युक्ते तत्र कस्मादित्येवमवधअयाकाङ्क्षाया नियमेन जायमानत्वात्। तस्मादवधिवाचकपदान्तरसापेक्षत्वेनैवायं स्वार्थप्रतिपादकः। पदान्तरानपेक्षायां त्वनर्थक एव भवेत्। तदुक्तं शाबरभाष्येऽस्मिन्नेवाधिकरणे\`सर्वे हि संबन्धिशब्दाः पदान्तरमनपेक्षमाणा न कंचिदप्यर्थमाहुः। तस्मादपेक्षितं पदान्तरम्। इतरथाऽपरिपूर्णार्थं वाक्यमनभिधायकमेव स्यात्कस्याचिदप्यर्थस्य'। संबन्धिशब्दाःनित्यं संबन्ध्यन्तरसापेक्षाः। उत्तराशब्दस्य वैदिकप्रयोगाद्‌ग्रन्थविशेषे संज्ञात्वेन विनुयुक्तस्य ग्रहणे तु तस्य पदान्तरनिरपेक्षत्वात्केवलं श्रवणमात्रेणैव परिपूर्मस्वार्थबोधकत्वम्। तदप्युक्तं तत्रैव\`संज्ञासंज्ञिग्रहणे न पुनः पदान्तरमपेक्षते, श्रुत्यैव परिपूर्णार्थो गृह्यमाणासु पदान्तरान्तर्यमपेक्षितव्यं भवति' इति। एवं च बृहदादियोन्योरुत्तराशब्दस्य पूर्वऋक्सापेक्षत्वाद्यौगिकी प्रवृत्तिरिति तयोर्बिलम्बेनोपस्थितिः। उत्तराग्रन्थे तु तस्य रूढ्यपरपर्यायसंज्ञात्वेन प्रवृत्तिरिति ग्रन्थस्य झटित्युपस्थितिः। ततश्चोत्तराशब्देनात्रोत्तराग्रन्थे पठितयोरेव शीघ्रमुपस्तितिः कृतेति तत्रैव रथंतरं गेयं, न बृहदादियोनाविति सिद्धान्तितम्। एवं च तत्र यथा संबन्धिशब्दस्य तत्तत्संबन्धिप्रतीतिसापेक्षप्रवृत्तिकत्वेन विलम्बोपस्थितिकत्वाद्दौर्बल्यं, संज्ञाशब्दस्य तु निरपेक्षप्रवृत्तिकत्वेन शीघ्रोपस्थितिकत्वात्प्राबल्यं तथा प्रकृते योगार्थप्रतीतिसापेक्षप्रवृत्तिकयौगिकापेक्षया संज्ञाशब्दस्य योगार्थप्रतीतिनिरपेक्षप्रवृत्तिकत्वात्प्राबल्यमिति भावः।  
 ननु फलस्यापि \`कर्मवत्कर्मणा' इति सूत्रे क्रियाशब्देन व्यवहारादस्तिभवतिविद्यतिषु साध्यत्वेन प्रतीयमानत्वात्सत्तादेरेव क्रियात्वोपपादनाच्च पलस्यापि क्रियाशब्देन ग्रहणे बाधकाभाव इत्याशङ्कयाऽऽहकिं च फलांशोऽपीति। व्यापारविशेषणमित्यर्थः। \`फले प्रधानं व्यापारः' इत्युक्त्वादिति भावः। क्वचित्तथाभूतानीति। व्यापारविशेषणानीत्यर्थः। चैत्रस्तण्डुलं पचतीत्यादौ कर्तृतिङन्ते कारकाणां व्यापारविशेषणत्वेन दृष्टत्वादिति भावः। पक्तेत्यादौ कृदन्ते कारकाणां व्यापारं प्रति विशेष्यत्वाक्वचिदित्युक्तम्। गुणानां चेति। \`गुणानां च परार्थत्वादसंबन्धः समत्वात्स्यात्'(जै.सू.3122)अस्यार्थःगुणानांविशेषणानां, परार्थत्वात्विशेष्योपकारित्वात्, समत्वात्विशेष्योपकारित्वरूपसमानधर्मत्वात्, तेषां परस्परं संबन्धो गुणप्रधानभावेनान्वयो नस्यादिति। तथा च यथा फलस्य विशेष्योपकारित्वाद्विशेष्यभूते व्यापार एवान्वयस्तथा कारकाणामपि विशेष्योपकारित्वात्साक्षात्परम्परया वा व्यापार एवान्वयो, न तु क्वचिदपि फले, विशेषणत्वाविशेशान्निराकाङ्क्षात्वाच्च। कारकत्वस्य क्रियाजनकत्वरूपत्वेन जन्यक्रियांश एव तेषां साकाङ्क्षत्वादिति भावः। एतन्न्यायानुगुणं दृष्टान्तं स्वयमेवाऽऽहसर्वे सेवका इति। परस्परं गुणप्रधानभावमनापन्नाः सेवकाः प्राधान्येन यथा राजानमेव सेवन्ते तथा कारकाण्यपि परस्परनिरपेक्षाणी व्यापारमेव विशेष्यत्वेनाङ्गीकुर्वते, न गुणभूतं फलांशमिति न तत्रान्वय इत्यर्थः। किं च कारकाणां नित्यपरतन्त्राणां विशेष्याकाङ्क्षायां धात्वर्थफलांशस्य तथान्वययोग्यतायामपि तस्यापि परतन्त्रस्य विशेष्याकाङ्क्षापूरणसमर्थायां व्यापाररूपभावनायामेवान्वयाङ्गीकारे लौकिकन्यायं प्रदर्शयतिनहि भिक्षुक इति। यथा हि लोकव्यवहारे भिक्षुको भिक्षुकान्तरं न याचते सति भिक्षुकादन्यस्मिन्दातरीत्येवं दृश्यते तथा कारकाण्यपि गुणभूतानि गुणभूतं फलांशं विशेष्यतया नाङ्गीकुर्वते, सत्यामगुणभूतायां विशेष्यतयाऽङ्गीकारयोग्यायां व्यापारात्प्रकभावनायामित्यर्थः। मन्वत इति। अनेन न्यायेन कारकाणां फलान्वयं विहाय भावनान्वयमेव मीमांसका अपि मन्वत इत्यर्थः। एवं चेति। कारणाणां व्यापाररूपभावनायामेवान्वय इत्येवं नियमे चेत्यर्थः। यादृशः कार्यकारणभावः फलितस्तं दर्शयतिविशेष्यतयेत्यादि। कारकादीति। कालफलयोरादिपदेन ग्रहः। कारकादि, प्रकारोविशेषणं यत्रेत्येवमीदृशे शाब्दबोधे जननीये, विशेष्यतयाकारकादिनिष्ठविशेषणतानिरूपितविशेष्यतासंबन्धेन धातुजन्या या भावनोपस्थितिः सा कारणमित्यर्थः। चैत्रस्तण्डुलं पचतीत्यत्र लक्षणसमन्वयःचैत्रस्याभेदसंबन्धेन लडर्थकर्तर्यन्वयः। लडर्थकर्तुश्च निष्ठत्वसंबन्धेन भावनायांव्यापारेऽन्वयः, लडर्थकालस्यापि कालिकसंबन्धेन व्यापार एवान्वयः। तथा तण्डुलरूपस्य कर्मणो निष्ठत्वसंबन्धेन विक्लित्तिरूपे फलेऽन्वयः, फलस्य चानुकूलतासंबन्धेन व्यापारेऽन्वयः। चैत्रं प्रति लडर्थकर्ता विशेष्यः, व्यापारं प्रति च विशेषणम्। तथा तण्डुलं प्रति फलं विशेष्यं व्यापारं प्रति च विशेषणम्। तथा च चैत्राभिन्नलडर्थकर्तृनिष्ठः, तण्डुलनिष्ठविक्लित्त्यनुकूलो वर्तमानकालिको व्यापार इति व्यापारमुख्यविशेष्यकः शाब्दबोध इत्यर्थः। अत्र कर्तृकारकस्य व्यापारे साक्षादन्वयः, कर्मकारकस्य तु फले, फलस्य च साक्षाव्द्यापार इति परम्परया व्यापारे कर्मान्वयः। यथाऽधिकरणकारकस्य कर्तृकर्मद्वारा क्रियान्वयस्तथा कर्मणोऽपि फलद्वारा क्रियायामेवान्वयो न तु फल इति बोध्यम्।  
 ननु यत्र व्यापारस्य प्राधान्येव प्रतीतिः, यथा पचतीत्यादौ तिङन्ते। तत्रोक्तन्यायेन कारकाणि व्यापारमेव विशेष्यतयाऽङ्गीकुर्वन्तु नाम, किंतु यत्र व्यापारो गुणभूतस्तत्र कथं कारकाणि विशेष्यतया व्यापारमह्गीकुर्युरत आहयत्रापि पक्तेत्यादि। यत्र पक्तेत्यादिकर्त्रर्थकतृजाद्यन्तस्थले प्रकृतिप्रत्ययार्थर्योरिति न्यायेन कर्तुः प्राधान्यात्तद्विशेषणीभूता व्यापाररूपा भावना तत्रापि। निरुक्तकार्यकारणभावानुसारेण विशेषणीभूतभावनायामेव कारकान्वयः। यथा ओदनस्य पक्तेत्यत्र ओदनरूपस्य कर्मणो व्यापार एवान्वयो न तु फले। तस्यामेवेत्येकारेण फलान्वयस्य व्यावर्तितत्वादित्यर्थः। किं च धात्वर्थफले कारकान्वये वाजपेयाधिकरणमसंगतं स्यात्। तद्धि प्रथमाध्यायस्य चतुर्थपादे षष्ठमधिकरणम्। फलं धात्वर्थः, भावना आख्यातार्थः, धात्वर्थस्य च करणत्वेन भावनायामन्वयः। एवं स्थिते तत्रेत्थं पूर्वपक्षः\`वाजपेयेन स्वाराज्यकामो यजेत' इत्यत्र वाजपेपॉयशब्देन गुणो विधीयते। वाजस्यान्नस्य पेयं द्रवीभूतो रस इति व्युत्पत्त्या बाजपेयशब्दो यवागूपरः। तथा च सोमेन यजेतेत्यत्र सोमरूपगुण इवात्र यवागूरूपो गुणो विधीयते। न च वाजपेयरूपगुणवता यागेन स्वराज्यं भावयेदित्यर्थलाभाय वाजपेयशब्दे मत्वर्थलक्षणाऽङ्गीकार्येति वाच्यम्। वाजपेयगुणे स्वाराज्यफले च यजेस्तन्त्रेण संबन्धे सति वाजपेयद्रव्येण स्वाराज्याय यतेतेत्येवमर्थलाभात्। ननु यागस्य गुणसंबन्धे सति वाजपेयगुणेन यागं कुर्यादित्येवं यागस्य कर्मकारकत्वं भवति। तथा यागेन स्वाराज्यं भावयोदित्येवं यागस्य फलसंबन्धे करणकारकत्वं भवति। तत्कथमुभयसंबन्ध इति चेन्न। यजेः साधारणत्वेनोभयरूपत्वसंभवात्। यजेतेत्यत्र यजधातुना याग उक्तः। प्रत्ययेन भावनोक्ता। तयोस्तु समभिव्याहारात्संबन्धमात्रं गम्यते। तच्च कर्मत्वकरणत्वयोः साधारणम्। न तत्र कर्मत्ववाचिनी करणत्ववाचीनी वा काचिदसाधारणी विभक्तिः श्रूयते। अतः साधारणस्य यजेरुभाभ्यां युगपत्संबन्धे सति यथोचितसंबन्धविशेषस्तत्र तत्र पर्यवस्यति। एवं तन्त्रेण संबन्धाङ्गीकारे वाजपेयद्रव्येन यागं कुर्यादित्यर्थस्य लभ्यमानत्वाद्गुणविधित्वेऽपि नास्ति मत्वर्थलक्षणेति।  
 सिद्धान्तस्तुयजेस्तन्त्रेणोभयसंबन्धाङ्गीकारे यागे विरुद्धत्रिकद्बयापत्तिः स्यात्। तथा हिउद्देश्यत्वमनुवाद्यत्वं मुख्यत्वं चेति त्रयाणां धर्माणामेकं त्रिकम्। उपादेयत्वं विधेयत्वं गुणत्वं चेति त्रयाणां धर्माणामपरंत्रिकम्। एतत्त्रिकद्वयं मिथः क्रमेण विरुद्धम्। यजेतेत्यत्र प्र्तययवाच्यमावनायाः साध्यं स्वाराज्यफलम्। साधनं यागः। तत्राऽऽद्यमुद्देश्यत्वादित्रिकं साध्यभूतस्वाराज्यफलनिष्ठम्। द्वितीयमुपादेयत्वादित्रिकं साधनभूतयागनिष्ठम्। फलमुद्दिश्य याग उपादीयते। फलमनूद्य यागो विधीयते। फलं प्रधानंमुख्यं, याग उपसर्जनं गुणः। फलस्योद्देश्यत्वं नाम मानसापेक्षाविषयत्वम्। यागस्योपादेयत्वं नामानुष्ठीयमानत्त्रम्। तावुमौ मनःशरीरोपाधिको धर्मौ। अनुवाद्यत्वविधेयत्वधर्मौ तु शब्दोपाधिकौ। ज्ञातस्य कथनमनुवादः। अज्ञातस्यानुष्ठेयत्वकथनं विधिः। फलयागयोः साध्यसाधनत्वरूपतया प्रधानत्वोपसर्जनत्वे। एवं सति फलतत्साधनयोः स्वाराज्ययागयोः स्वबावपर्यालोचनायां यथा फलस्योद्देश्यत्वादित्रीकं, यागस्योपादेयवत्वादित्रिकं भवति। तथा यागस्य वाजपेयस्य च साध्यसाधनभावपर्यालोचनायां यागस्योद्देश्यत्वादित्रिकं, वाजपेयस्योपादेपत्वादित्रिकं च पर्यवस्यति। ततः प्रकृते यागस्य साधनत्वेन साध्यत्वेन चेति प्रकारद्वयेन प्रत्ययवाच्यभावनायां युगपत्तन्त्रेण संबन्धाङ्गीकारे साधनत्वमूलका उपादेयत्वादयस्त्रयो धर्मा यागेऽङ्गीकर्तव्याः। साध्यत्वाच्च तदानीमेव तत्रैव यागे उद्देश्यत्वादयस्त्रयो धर्माः प्राप्नुवन्ति। किं तूपादेयत्वादिभिः साकं विरोधादुद्देश्यत्वादयस्त्रयो धर्मास्तत्र तदानीमेव नाङ्गीकर्तुं शक्यन्ते। अतोऽत्र यागस्य साधनत्वेन साध्यत्वेन चेति प्रकारद्वयेन भावनायां युगपत्तन्त्रेण संबन्धो दुर्वच इति। अस्मिन्नधिकरणे धात्वर्थफलस्य यागस्य करणत्वेन भावनायामन्वये कृते तत्रैव यागे पुनः कारकान्तरान्वये विरुद्धत्रिकद्वयापत्तिर्दोषत्वेनोक्ता। यदि विशेषणीभूते घात्वर्थफले कारकान्तरान्वयः स्यात्तर्हि त्रिकद्वयापात्तिरूपदोषदानमसंगतं स्यादिति भावः। तस्माद्विशेषणीभूते धात्वर्थफले कारकाणामन्वयो नैव भवति किंतु विशेष्यभूते व्यापार एव कारकान्वय इत्यवश्यमङ्गीकार्यमित्याशयेनाऽऽहभूषणे प्रपञ्चितमिति। एवं च पाक इत्यादावोदनस्येत्यादिकारकान्वयसिद्धये व्यापाररूपभावनाया घञन्ते धातुवाच्यत्वमावश्यकमिति सिद्धम्। प्रकारान्तरेण कारकाणां व्यापारान्वयनियमं साधयतामन्येषां वैयाकरणानां मतमुपपादयन्नाहकेचित्त्वित्यादि। अन्वयबोधाकाङ्क्षानिवृत्त्योरिति। अन्वयबोधस्याऽऽकाङ्क्षानिवृत्तेश्चेत्यर्थः। अदर्शनादिति। भूतले धट इत्यत्र भूतलाभिन्नमधिकरणमेकत्वविशिष्टो घटश्चेत्यन्वयबोधस्य, देवदत्तो घटमित्यत्र घटाभिन्नं कर्मेत्याद्यन्वयबोधस्य च संभवेऽपि \`सर्वं हि वाक्यं क्रियया परिसमाप्यते' इति न्यायेन वाक्यद्वये क्रमेणास्तिपश्यतीत्यादिक्रियामन्तरेण वाक्यघटकयावत्पदार्थानां परस्परमन्वयबोधाजननादाकाङ्क्षानिवृत्तेरप्यदर्शनादित्यर्थः। तवद्यतिरेकेणेति। सत्तादर्शनादिक्रियाध्याहारेण विना निरुक्तवाक्यद्वयस्य साधुत्वं न लभ्यत इत्यर्थः। आहुरिति। अनेन तदुक्तावस्वरसः सूचितः। स चाप्यसाधुत्वांशे। यदि तु क्रियासाकाङ्क्षावाक्ये साधुत्वं नेष्येत तर्हि \`गामित्युक्ते कर्ता क्रिया चानिर्दिष्टे' इत्यादिभाष्योक्तेरसाधुतापत्तेः। वाक्यघटकयावत्पदार्थानां मिथोऽन्वयबोध आकाङ्क्षानिवृत्तिश्च योग्यक्रियाध्याहारेम निर्वाह्ये इत्याशयः। एतावता कारकाणां भावनान्वयनियमः कथं सिध्यतीति चिन्त्यमिति भावः॥ 17 ॥  
 स्वयमित्यादि। निरुक्ताष्टकस्य क्रियान्वय एव साधुत्वे युक्तिमुक्त्वेदानीं क्रियानन्वये प्रतिबन्दीरूपां तां वक्तियदि पक्षेऽपि वत्यर्थ इति। यदि पक्षेसंदिग्धसाध्यवति पर्वतादौ, वत्यर्थःसादृश्यमन्वेति, कारकंअधिकरणादि, नञादिषुनञर्थाभावे, तदितरनामार्थे च, अन्वेतीतीष्येत नैयायिकैरित्यर्थः। तर्हि पुष्पेभ्य इत्यत्र तदितरानामार्थे च, अन्वेतीतीष्येत नैयायिकैरित्यर्थः। तर्हि पुष्पेभ्य इत्यत्र कारकचतुर्थीसिद्धये भवद्भिर्या स्पृहधातुप्रयोगकल्पना कृता सा परित्यक्तव्या भवतीति संक्षिप्तोऽर्थः। पर्वतो वह्निमानिति। तेन तुल्यमित्यनेन क्रियासादृश्ये विहितवतेः क्रियायामेवान्वय इत्येवं न नियमः। महानसवदिति दृष्टान्ते निरुक्तसूत्रेण विहतवतरेर्थस्य सादृश्यस्य पर्वत एवान्वयो, न क्रियायाम्। यथा महानसो वन्हिमांस्तथा पर्वतोऽपीति विवरणेन महानससदृशः पर्वत इत्यर्थप्रतीतेर्वत्यर्थसादृश्यस्य पर्वत एवान्वयस्य दृष्टत्वादित्यर्थः। तथा सप्तम्यधिकरणे चेत्यादिना विहितसप्तम्यादेरर्थस्याधिकरणादिकारकस्य क्रियायामेवान्वय इत्ययमपि नियमो न दृशअयते। \`भूतले न घटः' इत्यत्र भूतलवृत्तित्वाभाववान् घटः, अथवा भूतवृत्तिर्घटाभाव इत्यर्थबोधात्कारकाधिकारविहिताधिकरणस्य नञर्थाभाव एवान्वयप्रतीतेः, भूतले घट इत्यत्र भूतलाधेयत्ववान्, भूतलवृत्तिर्वा घट इत्यर्थबोधादधिकरणकारकस्य नामार्थ एवान्वयपर्यवसानादित्यर्थः। एवं वत्यर्थसादृश्यस्य सप्तम्यर्थस्याधिकरणकारकस्य चानुशासनमनादृत्य नामार्थान्वयाङ्गीकारेण तयोः साधुत्वं स्वीकुरुध्वे चेत्तदत्यन्तायुक्तमित्याहत्यज्यतामिति। चतुर्थ्याः स्पृहीति। पुष्पेभ्य इति चतुर्थ्यन्तमात्रप्रयोगे स्पृहयतीतिशब्दाध्याहार एव स्पृहेरीप्सित इति विहितचतुर्थ्याः साधुत्वार्थमनुस्रियते, न तु तत्समानार्थकघात्वन्तरघटितपदाध्याहारो, नाप्यर्थाध्याहारो नैयायिकैस्तत्त्यज्यताम्। अनुशासनविरोधस्य तौल्यादित्यर्थः। अर्धजरतीयमिति। अर्धं जरत्या अर्धजरती, तत्सदृशमर्धजरतीयम्। समासाच्च तद्विषयादितीवार्थे छप्रत्ययइति व्याचक्षते। किंत्वत्रार्धजरतीत्येकदेशिसमासस्येवार्थविषयत्वं कथमिति चिन्त्यम्। एकदेशिसमासोत्तरं गहादित्वादिदमर्थे छ इति व्याख्यानेऽपि एकदेशिसमासस्य पूर्वपदार्थप्रधानत्वाज्जरत्या अर्धस्येदमित्यर्थः स्यात्स तु नेष्टः, किं तु जरत्या अर्धमिदमित्यर्धस्येदंशब्दस्य च सामानाधिकरण्यमभीष्टं न स्यादतः शिवभागवत इत्यत्रेव युगपद्‌वृत्तिः करणीया। अत्र शिवभगवच्छब्दयोः पूर्वं कर्मधारये कृते ततस्तद्धितवृत्तौ शैवभगवत इति स्यात्। आदौ तद्धितवृत्त्या भागवतं संसाध्य पश्चाच्छिवेन समासविवक्षायां शिवस्य भगवत्यन्वयो न स्यात्। न्तर्गतत्वेन भगवच्छब्दार्थस्यैकदेशत्वात्पदार्थः पदार्थेनेति न्यायात्। अतस्तत्र शिवभगवच्छब्दयोर्भगवदपत्यार्थयोश्च युगपद्‌वृत्तिद्वये कृते शिवस्य भगवतोऽपत्यमिति वृत्त्यर्थावबोधकं वाक्यं भवति। तद्वज्जरत्या अर्धेनेदमर्थेन च संबन्धविवक्षायां युगपद्‌वृत्तिद्वये कृते जरत्या इदमर्धमिति वृत्त्यर्थावबोधकवाक्ये इदमर्धशब्दयोः सामानाधिकरण्यं सिध्यति। जरत्या इदमिति जरतीयं, अर्धं च तज्जरतीयं चेति कर्मधारये कृत इदंत्वेन विवक्षितं यज्जरतीसंबन्धि, तदर्धमित्यर्थबोधान्निरुक्तरीत्याऽपि अर्धेदंशब्दयोः सामानाधिकरण्यं निर्वोढुं शक्यम्। ततश्च यथा जरत्या इदमर्धं कामयते, इदं नेत्ययुक्तं तथा क्वचित्पाणिन्यनुशासनमनुस्त्रयते, क्वचित्त्यज्यते चेत्येतदप्यर्धजरतीयसादृश्यादत्यन्तायुक्तमिति भावः॥ 18 ॥  
 एवमिति। यथा निरुक्ताष्‍टकस्य क्रिययौवान्वयस्ततेत्यर्थः। अत्राऽऽदिशब्देन क्त्वातुमुनादीनां संग्रहः। भावार्थग्रहणम्। इन्यादीनामिति। अत्राऽऽदिशब्देन क्त्वातुमुनादीनां संग्रहः। क्रिययैवेति। गुणभूतयाऽपि क्रिययैवेत्यर्थः। एवकारणं लिङ्गसंखअयाद्यन्वयिद्रव्यव्यवच्छेदः। अन्वयः संबन्ध इत्यर्थः। तदाहअविग्रहा गतादिस्था इति। विविच्येति। विशेषणतामनापद्येत्यर्थः। दिशेष्यतयेति यावत्। न ग्रहणं यस्या इत्यर्थः। एतत्फलितमाहगुणीभूतेति इतरविशेषणतापन्नेत्यर्थः। ग्रामं गत इति। गम्‌धातोर्गत्यर्थाकर्मकेति कर्तरिक्तः। प्रकृतिप्रत्ययार्थयोरिति क्तप्रत्ययार्थः कर्ता विशेष्यः। तद्विशेषणं प्रकृत्यर्थः पुरोदेशसंयोगानुकलो व्यापारः। संयोगानुकूलव्यापाराश्रय इत्यर्थः। तत्र क्तप्रत्ययार्थकर्तृविशेषणीभूतव्यापारजन्यसंयोगाश्रयत्वेन कर्मत्वाद् ग्रामरूपस्य कर्मणो विशेषणीभूतव्यापारेणैवान्वयः, कारकादिप्रकारकबोधे जननीये विशेष्यतासंबन्धेन धातुजन्यभावनोपस्थितेर्हेतुत्वस्य क्लृप्तत्वात्। तथा च ग्रामनिष्ठसंयोगानुकूलव्यापाराश्रयश्चैत्र इति बोधः। तथेति। यथा ग्रामं गत इत्यत्र क्तप्रत्ययार्थकर्तारं प्रति विशेषणीभूता गमनक्रिया ग्रामरूपकर्मणा संबध्यते तथा कृतपूर्वीत्यत्रेन्यर्थकर्तारं प्रति विशेषणीभूता कृधात्वर्थक्रिया कटरूपकर्मणा संबध्यत इत्यर्थः। कृतपूर्वीति। कटः पूर्वं कृतोऽनेनेति लौकिकविग्रहः। तत्र पूर्वमिति क्रियाविशेषमणम्। कृतपूर्वशब्दयोः सुप्सुपेति समासः। अनेनत्यनुवृत्तौ कृतपूर्वशब्दात् \`पूर्वादिनिः, सपूर्वाच्च' इति कर्तरीनिप्रत्बयः। तत्र करोतिक्रयापेक्षया कटस्य कर्मत्वात्कटमिति द्वितीया। ननु कृतः कटः पूर्वमनेनेति विग्रहे कृतशब्दस्य पूर्वशब्देन समासो न संभवति। कृतशब्दस्य कटसापेक्षत्वेन सामर्थ्यविरहात्। समासाभावादेव चेनरप्यसंभवः। किं च कृत इति क्तप्रत्ययेन कटस्य कर्मणोऽभिहतत्वात्ततो द्वितीया न प्राप्नोतीति चेन्न। कृतअम् पूर्वअम् इत्यलौकिकविग्रहवाक्ये कटस्यासंनिहिततया कर्मत्वेनान्वयासंभवेन कृञ्‌धातोस्तदानीमकर्मकतया कर्मणि क्तप्रत्ययस्यासंभवे सति \`नपुंसके भावे क्तः' इति भावे क्तप्रत्यये सति कृतशब्दस्य कटसापेक्षत्वाभावात्समास इनिश्च निर्बाधौ। कर्मणोऽभिहितत्वाभावाश्च। ततश्च कृतपूर्वीति इन्नन्तस्य पूर्वकालिकक्रियाकर्ता \`पूर्वं कृतवान्' इत्यर्थः पर्यवस्यति। ततः कर्मत्वविवक्षया किं कृतवान्? इति कर्मजिज्ञासायां कटस्य करोतिक्रियापेक्षया कर्मत्वात्ततो द्वितीया। कटनिष्ठकर्मत्वं च न क्तप्रत्ययेनाभिहितं, तस्य भावे विधानात्। नापीनिना, तस्य कर्तरि विधानात्। ननु कटमित्यत्र द्वितीयां बाधित्वा कर्तृकर्मणोरिति षष्ठी स्यात्कॉद्योगसत्त्वादिति शङ्क्यम्। न च निष्ठायोगे निषेधादेव षष्ठी न भवेदिति वाच्यम्। \`नपुंसके भावे क्तस्य योगे षष्ठ्या उपसंखअयानम्' इति वार्तिकवचनेन निष्ठायोगे षष्ठीनिषेधस्यात्राप्रसक्तेरिति चेन्न। तत्र कृद्‌ग्रहणसामर्थ्याद् वृत्त्यन्तर्भावानापन्नकृद्योगस्य षष्ठीप्रयोजकत्वाङ्गीकारात्। प्रकृते च कृतेत्यस्य तद्धितक्वृत्त्यन्तर्भूतत्वान्न तद्योगः षष्ठीप्रयोजकः। तथा च षष्ठ्यभावे उक्तरीत्या कर्मणोऽनभिहितत्वाद्‌द्वितीया सुलभैव। एवं च कटं कृतवानित्यत्रेव कटमिति कर्मण इत्यर्थकर्तारं प्रति विशेषणीभूतयैव करोतिक्रिययाऽन्वयः। कारकप्रकारकबोधं प्रतीत्यादिनिरुक्तकार्यकारणभावानुसारादित्यर्थः। कटनिष्ठोत्पत्त्यनुकूलपूर्वकालिकक्रियाकर्तेति, एककटाभिन्नाश्रयिका योत्पत्तिस्तदनुकूलव्यापारवानिति कृतपूर्वीकटमित्यस्माद्बोधः। इन्यादिभिरिति। इन्याद्यर्थकर्त्रादिभिर्गुणभूतेति योजना। इन्यथंकर्तारं प्रति गुणभूता करोतिक्रिया कटकर्मणा संबध्यत द्दति यावत्। अथवा स्ववाचकप्रकृतिकक्तप्रत्ययार्थं प्रति विशेषणभूता करोतिक्रिया इन्यर्थकर्त्रा संबध्यते, इति व्याख्येयम्। स्वंक्रिया, तद्वाचकः कृघातुः, तत्प्रकृतिकः क्तप्रत्ययः, तदर्थो भावः, स च लिङ्गसंख्याद्यन्वितस्तं प्रति गुणभूता करोतिक्रियेति लक्षणसंगतिः। क्तप्रत्ययार्थभावनिरूपितविशेषणबूतकरोतिक्रियानिरूपितमित्यर्थस्य कर्तृत्वमिति यावत्। तेन \`कर्त्रादौ विहितानामिन्यादीनां क्रिययैवान्वयः' इत्यवतरणग्रन्थानुगुण्यं भवतीति भावः। ननु गत इत्यादौ कृद्‌वृत्तिसत्त्वेन वृत्तौ चैकार्थीभावरूपसमुदायशक्त्यङ्गीकारेण गतपदार्थैकदेशगमनक्रियायां ग्रामादिकर्मणामन्वयो दुर्वचः, तत्र गमनक्रियायाः पदार्थैकदेशत्वादित्याशङ्कतेन चेत्यादि। वृत्तिमात्र इति। मात्रं कार्त्स्न्येऽवधारण इति कोशान्मात्रशब्दोऽत्र कृत्स्नार्थकः। कृत्स्नवृत्तिष्वित्यर्थः। वक्ष्यमाणत्वादिति। समासे खलु भिन्नैव शक्तिःइत्यनेन वृत्तिमात्रोपलक्षकसमासग्रहणात्कृत्तद्धितसमासैकशेषसनाद्यन्तधआतुरूपासु पञ्चस्वपि वृत्तिष्वेकार्योभावरूपायाः समुदायशक्तेर्वक्ष्यमाणत्वादित्यर्थः। कथं तत्रान्वय इति। पदार्थः पदार्थेनान्वेति न तु पदार्थैंकदेशेनेति नियमात्पदार्थैकदेशव्यापारे ग्रामकर्मणोऽन्वयः कथमित्याक्षेप इत्यर्थः। तथा चासंगतमिदं दृष्टान्तोपन्यसनमिति भावः। समाधत्तेनित्यसापेक्षेष्वित्यादि। नित्यं संबन्ध्यन्तरसापेक्षेषु शब्देषु उपसर्जनतया वृत्तिघटकेषु सत्स्वपि तेषु वृत्त्येकदेशभूतेष्वेव तन्निरूपितविशेषणस्य देवदत्तादेरन्वयो भवति। एकदेशान्वयेऽपि देवदत्तस्य योगुरुस्तत्कुलमित्यर्थबोधजनकत्वात्। एवं चैकदेशान्वयप्रतिबन्धकं तस्य तादृशार्थबोधाजनकत्वं, यथा ऋद्धस्य राजपुरुष इत्यत्र ऋद्धस्य राज्ञ्यन्वयेऽपि ऋद्धो योराजा, ऋद्धस्य यो राजेति वेत्यर्थबोधाजननम्। राज्ञो यः पुरुषः स ऋद्धसंबन्धीत्येव तत्र बोधात्। तच्च प्रतिबन्धकं नित्यसापेक्षेषु नास्तीत्यर्थः। तदुक्तं वाक्यपदीयेसंबन्धिशब्दः सापेक्षो नित्यं सर्वः समस्यते। वाक्यवत्सा व्यपेक्षा हि वृत्तावपि न हीयते॥ इति। हि यतो देवदत्तस्य गुरोः कुलमिति वाक्ये या व्यपेक्षाआकाङ्क्षा सा वृत्तावपि न हीना भवति, न निवर्तते, अतो नित्यसापेक्षः शब्दः समस्यते, समासघटके च तस्मिन्विशेषणान्वयो भवति, भवति च देवदत्तस्य यो गुरुरित्याद्यर्थबोघः, तादृशार्थबोधानन्तरमेवाऽऽकाङ्क्षानिवृत्तेरिति तदर्थः। एतत्सर्वमनुसंधायाऽऽहदेवदत्तस्य गुरुकुलमिति। गुरुत्वस्य शिष्यमन्तराऽनुपपद्यमानत्वाद् गुरुः शिष्यांशे नित्यसापेक्षः। शिष्यश्चात्र देवदत्तः। तस्य च पदार्थैकदेशे गुरावन्वये भवति ततोऽपेक्षितार्थबोध इति पदार्थः पदार्थेनेति नियमो नित्यसापेक्षव्यतिरिक्तविषय इत्याशयः। केचिज्जरन्नैयायिका न समासे शक्ति, नापि समासे पूर्वपदे लक्षणामङ्गीकुर्वते। किंतु राजपुरुष इत्यत्र पुरुषपदं राजसंबन्धिपुरुषपरं राजपदं तात्पर्यग्राहकमित्येवमुत्तरपदलक्षणां वदन्ति। तद्रीत्याऽत्र गुरुर्न पदार्थैकदेश इति तत्र विशेषणान्वयस्य साहजिकत्वान्नायं दृष्टान्त इत्यतो दृष्टान्तान्तरं दर्शयतिचैत्रस्य नप्तेति। जन्यशरीरजन्यशरीरं नप्तृपदार्थः। चैत्रः पितामहः, तत्पुत्रो वैशाखः, तत्पुत्रो ज्येष्ठः। तत्र चैवाजन्यशरीरं वैशाखस्य, वैशाखजन्यशरीरं च ज्येष्ठस्येति ज्येष्ठश्चैत्रस्य नप्ता पौत्र इत्यर्थः। तत्र जन्यशरीरजन्यशरीररूपनप्तृपदार्थैकदेशे जन्यत्वे चैत्रस्येति षष्ठ्यन्तार्थस्य स्वनिरूपितत्वादिसंबन्धेनान्वयः। चैत्रनिरूपितजन्यत्ववच्छरीरजन्यशरीरमित्यर्थः। नन्वत्रापि चैत्रस्येति षष्ठ्यन्तार्थस्य न नप्तृपदार्थैकदेशे जन्यत्वेऽन्वयः, किं तु स्वजन्यजन्यत्वसंबन्धेन नप्तृपदार्थविशेष्यभूते शरीर एवान्वयः। जन्यजन्यत्वसंबन्धार्थिका षष्ठीत्यर्थः। तथा च चैत्रजन्यजन्यत्ववच्छशरीरमिति बोधः। अत आहइत्यादाविति। आदिपदाद् घटादन्यः, घटात्पृथगित्यादिपरिग्रहः। अन्यपदार्थैकदेशे भेदे पञ्चम्यन्तार्थघटप्रतियोगित्वस्यान्वयः। घटप्रतियोगिकभेदवानित्यर्थः। तथा पृथक्‌पदार्थैकदेशे पृथक्त्वे पञ्चम्यन्तार्थघटावधित्वस्यान्वयः। घटावधिकपार्थक्यवानिति बोधः। यद्यपि सर्वत्रैवैकदेशघटितपरम्परासंबन्धेनान्वय इति भाष्य उक्तम्। तदुक्तं हरिणासमुदायेन संबन्धो येषां गुरुकुलादिना। संस्पृश्यावयवांस्ते तु युज्यन्ते तद्वता सह॥ इति। येषामर्थानां गुरुकुलादिरूपसमुदायेन संबन्धः,(एतेन एकदेशघटितत्वरूपपरम्परासंबन्धोऽर्थो देवदत्ताद्युत्तरषष्ठ्या इति सूचितम्)तेऽप्यर्था अवयवान् गुर्वादीन् संस्पृश्य संबध्य तद्बताअवयववता समुदायेन गुरुकुलादिना युज्यन्त इति तदर्थात्। अवयवान् संस्पृश्येति वदताऽत्रापि पक्षेऽवयवानां विशेषमसंबन्धलाभः सूचितः। तथाऽप्युक्तस्थले एकदेश एवाऽऽकाङ्क्षासत्त्वादनुभवानुरोधाच्चैकदेशान्वयपक्ष एवाङ्गीकृतः। अत एव देवदत्तस्य गुरुकुलमित्यादिवाक्यजन्यशाब्दबोधोत्तरं गुरुर्देवदत्तीयो न वा, जन्यत्वं चैत्रीयं न वेत्यादिसंशयानुत्पत्तिश्चाऽऽञ्जस्येन संगच्छते। एवं च निरुक्तोदाहरणेषु यथा पदार्थैकदेशेऽपि गुर्वादौ विशेषणस्य देवदत्तादेरन्वयोऽभ्युपगतस्तथा पदाथैंकदेशे गुणभूतभावनायामेव ग्रामादिकर्मणामन्वयाभ्युपगमे बाधकाभाव इत्याशयः। उक्तमर्थमन्यत्राप्यतिदिशतिएवमिति। यथा गतपदार्थैकदेशगुणभूतक्रियायां ग्रामादिकर्मणामन्वयस्तथा भोक्तुं पाक इत्यादावपि पाक इत्यत्र कृद्‌वृत्तिसत्त्वेन पाकपदार्थैकदेशासत्त्वभूतगुणक्रियायां तुमुनोऽन्वय इत्यर्थः। भोक्तुं पाक इति। तुमुन्ण्वुलौ क्रियायामिति सूत्रेण विहितस्य तुमुनः। क्रियायोग एव विधानादसत्त्वभूतधातूपस्थाप्यक्रियायामन्वयात्साधुत्वमित्यर्थः। भुक्त्वा पाक इति। समानकर्तृकयोः क्रिययोर्मध्ये पूर्वकालसंबन्धिक्रियावाचकात्क्त्वेत्यर्थकसमानकर्तृकयोरिति सूत्रेण विधुत्वं बोध्यम्। अत्र धातुसंबन्धाधिकारात्क्रिपयोरिति लब्धम्। \`अव्ययकृतो मावे' इति वार्तिकाद्‌भाव एवार्थस्तुमुनादेः। अवेदं बोध्यम्पाक इत्यादिघञन्ते प्रकृतिप्रत्ययभागाभ्यां विशेषणविशेष्यभावापन्नासत्त्वसत्तवस्वभावे द्वे क्रिये प्रतिपाद्येते। प्रकृतिभागेनासत्त्वस्वभावा क्रिया, प्रत्ययभागेन च सत्त्वस्वभावा क्रियोपस्थाप्यभोक्तुं, भुक्त्वा, इत्यत्र प्रकृतिप्रत्ययार्थयोः क्रिययोर्वशेषणविशेष्यभावः समानः, किं तु पाक इत्यत्र प्रत्ययार्थक्रियायां यथा लिङ्गसंख्याद्यन्वयित्वरूपं सत्त्वस्वभावात्मकं वैलक्षण्यं प्रतीयते, तादृशं वैलक्षण्यं भोक्तुं, भुक्त्वा इत्यत्र प्रत्ययार्थक्रियायां न प्रतीयत इति विशेषः। एवं चासत्त्वस्वभाव एव भावस्तुमुनादेरर्थ इति। तस्मात्पाक इत्यादौ धात्वंशक्रियां व्यापाररूपामादाय कर्मकरणादिविभक्तिवत्कृतपूर्वो कटमित्यादावपि कर्त्राद्यर्थकाः प्रत्यया इति बोध्यम्।  
 परे तु भोक्तुं पाकः, भोक्तुं गत इत्याद्यसाध्वेव। यत्र कार्ये क्रियावाचकशब्दश्य ग्रहणं तत्र प्राधान्येन साध्यमात्रावस्थक्रियावाचिनो ग्रहणात्। यत्र तु क्रियारूपार्थस्य ग्रहणं तत्र गुणभूतक्रियावाचिनोऽपि ग्रहणम्। अत एव गतपाकादियोगे कारकविभक्तिकृत्वसुच्‌क्त्वादीनां साधुत्वमित्याहुः। तस्यायमाशयःतुमुन्ण्वुलाविति सूत्रे क्रियार्थायामिति स्त्रीलिङ्गनिर्देशेन क्रियार्थायाः क्रियाया एव लाभे सिद्धे पुनः क्रियाग्रहणेन प्राधान्येन साध्यमात्रावस्थक्रियाप्रतिपादके सति धातोस्तुमुन्ण्वलावित्यर्थः। तथा च गत्यर्थेति कर्तरि क्तप्रत्ययान्ततया कृदन्ते प्रत्ययार्थस्य प्राधान्येन गतशब्दस्य द्रव्यवाचितया क्रियावाचकत्वाभावेन तुमुन एव तत्राप्राप्तेः। एवं पाक इत्यत्र घञो भावार्थकत्वेऽपि \`कृदभिहितो भावो द्रव्यवत्प्रकाशते' इति भाष्योक्तेर्लिङ्गसंख्याद्यन्वयित्वरूपद्रव्यधर्मग्राहितया पाकशब्दस्यापि द्रव्यवाचित्वं बोध्यम्। ननु गतशब्दादौ धातोः साध्यमात्रावस्थक्रियावाचितया तन्निबन्धनस्तत्र तुमुन् स्यादिति चेद्‌भ्रान्तोऽसि। तुमुन्‌विधौ क्रियार्थोपपदस्येत्यर्थमुपपदसंज्ञाया आवश्यकत्वेनोपपदमिति महासंज्ञया क्रियाफलकक्रियावाचकप्रवृतिके पदे सति तुमुन्ण्वुलावित्यर्थस्याऽऽवश्यकत्वात्। तथा च साध्यमात्रस्वभावक्रियावाचकपदनिक्न्धनस्तुमुन्, साध्यमात्रस्वभावक्रियावाचकत्वेऽपि धातोः पदत्वाभावान्न प्राप्नोतीति भावः। तादृशं च पदं तिङन्तमेव। अत एवात्र सूत्रे न क्रियारूपार्थग्रहणं, किं तु क्रियावाचकशब्दग्रहणम्। उपपदसंज्ञाया पदसंज्ञकशब्दनिष्ठत्वादिति भावः। यत्तूच्यतेतपुंसके भावे क्तस्य धात्वर्थानुवादकत्वेन साध्यमात्रवस्थक्रियावाचकत्वाद्‌तद्योगे भोक्तुं गतमित्यत्र तुमुन् दूर्वार इति। तत्र साध्यमात्रावस्थक्रियावाचकप्रकृतिभागमादाय तुमुनाशङक्यते चेत्प्रकृतिभागस्य पदत्वाभावत्तदर्थस्य विशेषणत्वेनाप्रधान्याच्च तदाशङ्काया असंभव एव। कृति प्रत्ययार्थस्य प्राधान्येन क्तप्रत्ययस्य प्राधान्येन साध्यमात्रावस्थक्रियावाचित्बात्तदन्तस्य पदत्वाच्च तद्योगे तुमुनाशङ्क्यते चेत्तदपि न। कृदभिहितो भावो द्रव्यवत्प्रकाशते, इति भाष्योक्तेगंतंशब्दोऽपि न क्रियावाची, हन हि वचिरन्तीति। अन्तिपरकाद्वचेः \`वदन्ति' इत्यत्रेव वचनार्थाप्रतीतेर्यथा तादृशो वचिर्न प्रयुज्यते शाब्दिकैः प्रामाणिकैस्तद्वत्क्रियाजन्मगणनरूपार्थाप्रतीतेस्त्रिः पाक इत्यादि न प्रयोक्तव्यमित्यर्थः। नन्वभ्यावृत्तिगणन इत्यत्रोपसर्गबलेन वृनुधात्तोरुपत्तौ शक्तेर्नियमितत्वादभ्यावृत्तिशब्दस्य पुनः पुनर्भवनमर्थः। जन्मेति यावत्। तच्च जन्म नैकं, एकस्य गणनायोग्यत्वात्। किं त्वनेकं, अनेकस्यैव गणनार्हत्वात्। तथा च पुनः पुनर्जन्मनो गणनं संखअयानमभ्यावृत्तिगणनम्, तत्र द्रव्यगुणयोः स्वभावसिद्धयोर्न गणनयोग्यं पुनः पुनर्जन्म, यत एकैवतेषामुत्पत्तिः। क्रियायास्तु धातुतो निवृत्तभेदाया एव प्रतीतेर्भवति पुनः पुनरुत्पत्तिर्नाप्यावृत्तिः। पुनः पुनर्जन्मयोग्यस्यैव जन्म चाभ्यावृत्तिपदेनोच्यते, अभ्येत्युपसर्गद्वयस्वारस्यात्। पुनः पुनर्जन्मयोग्या च क्रियैव, न द्रव्यादीत्यभ्यावृत्तिग्रहणादेव क्रियाया लाभे सति पुनः क्रियाग्रहणादत्र साध्यमात्रावस्थैव क्रिया गृह्यते। पाक इत्यादौ च घञुपस्थाप्या तु नोक्तस्वरूपेति न द्विस्त्रिः पाक इत्यादौ सुच्‌प्रयोग इत्याशयवानाहकेचित्त्वित्यादि। पाक इत्यादौ तादृशीति। पाकशब्दे घञुपस्थाप्या क्रिया साध्यमात्रस्वभावा नैवेत्यर्थः। न च घ़ुपस्थाप्यायास्तथात्वाभावेऽपि तत्प्रकृतिभूतपच्‌धातूपस्थाप्यक्रियायाः साध्यमात्रस्वभावत्वाक्षतेस्तन्निमित्तकः सुच् दुर्वार इति वाच्यम्। कृदन्ते प्रत्ययार्थस्य प्रायः प्राधान्यदर्शनात्प्राधानभूतया घञर्थक्रियया आत्मनेव स्वप्रकृत्यर्थविशेषणीभूतक्रियागतसाध्यगात्रस्वभावत्वप्रयुक्तकार्यस्याभिभवादित्याशयात्। नन्वेवं रीत्या द्विर्वचनं, द्विः प्रयोगः, इत्याद्यपि न स्यादिति तादृशप्रयोगाणां का गतिरत आहद्विर्वचनमिति चेत्यादि। भाष्यकारादिभिः तादृशप्रयोगकरणाद्‌द्विर्वचनेऽचीति निर्देशाच्च भावार्थकप्रत्ययप्रकृतिभूततादृशप्रयोगघटकधातूपस्थाप्यक्रियामादाय द्विशब्दे सुज्भवतीति ज्ञाप्यत इत्यर्थः। एवं च विशेषणीभूतक्रियामादाय सुजादिकरणे यत्र सूत्रकारादीनामनुग्रहो दृश्यते तत्रैव कृत्वोर्थाः साधुत्वं लभन्त इति कल्पनात्सर्वं सुस्थम्। अत्र केचित्त्वित्यनेनारुचिः सूचिता। तद्विजं तु द्विर्वचनेऽचीति निर्देशेन यथाकथंचिदपि क्रिया ग्राह्येति ज्ञापनस्यैव न्याय्पत्वात्। क्रियाभ्यावृत्तीत्यत्रत्यं क्रियाग्रहणं स्पष्टार्थमुत्तरार्थं वेति स्पष्टं कैयटादाविति बोध्यम्॥ 20 ॥  
 ननु धाताविवाऽऽख्यातेऽपि भावनाबोधकतारूपा शक्तिस्क्षतैव, मीमांमसकानां तिङ्‌प्रत्ययाद्भावनाबोधस्य जायमानत्वात्। तथा च कथं धातोरेव वाच्या भावना, न तिङ्‌प्रत्ययस्येति निर्णीयते, इत्याशङ्कतेननु सिद्धान्त इति। आख्यातशक्तिग्रहेति। आख्याते तिबादिप्रत्यये भावनाबोधकताशक्तिरस्तीति ग्रहवतां मीमांसकादीनामित्यर्थः। बोधादिति। तिबादिप्रत्ययाद्भावनाबोधोदयादाख्याते भावनाबोधकताशक्तिरावश्यकीति भावः। तथा च धातोरेव भावना वाच्यत्यनिर्णय इत्याशङ्कायां समाधत्तेभेद्यबेदकसंबन्धेति। भेद्यंविशेष्यं, भेदकंविशेषणं, तयोर्यः संबन्धस्तादृशसंबन्धरूपो य उपाधिस्तस्य यो भेदः, विशेष इत्यर्थः। तन्निबन्धनमिति। विशेष्यविशेषणभावसंबन्धनिमित्तकं साधुत्वमित्यर्थः। अयं भावःयस्मिन्विशेष्ये यादृशविशेषमान्विते यादृगानुपूर्व्या सूत्रवार्तिकभाष्यकाराद्यन्यतमेन साधुत्वमुक्तं स शब्दस्तत्र साधुरन्यत्रासाधुरेव। अत एव दन्त्यसकारमध्योऽस्वशब्दोऽश्वो साधुर्न, किं तु निर्घने साधुः। एवं तालव्यशकारमध्योऽश्व शब्दोऽश्वे साधुः, न दरिद्रे। एवमाख्यातस्य कर्तुरनभिधायकत्वे धातोश्च भावनानभिधायकत्वेऽसाधुत्वमेव स्यात्। व्याकरणेन तथैव साधुत्वबोधनादिति। ननु व्याकरणं साधुत्वान्वाख्यायकमेव, न तु शक्तिग्राहकम्। अत एव \`अथ शब्दानुशासनम्' इत्येव महाभाष्य उक्तम्। \` साधुत्वज्ञानविषया सैषा व्याकरणस्मृतिः' इतिवाक्यपदीयेऽपि \`साधुत्वज्ञानविषया' इत्येवोक्तं, न त्वर्थबोधिकेत्याशङ्कां दूरीकुर्वन्नाहअयमर्थ इत्यादि। व्याकरणशास्त्रं, अच्‌परकेगुच्चारणप्रसङ्गे यणुच्चारणीयः, यण्‌घटितं च तत्साध्वित्येवं शब्दसाधुत्वप्रतिपादकमित्यर्थः। तत्रैंवेति। साधुशब्देष्वेवेत्यर्थः। अवच्छेदकतयेति। अर्थबोधजनकतावच्छेदतया कल्प्यमानो यो धर्मः सैव शक्तिरित्येवं मन्वानानां मीमांसकानां मत इत्यर्थः। एकमेवेति। जनकताया अवच्छिन्नत्वनियमेन जनकतावच्छेदकतया धर्मकल्पनाऽऽवश्यकीति साधुत्वस्यैव शक्तत्वं युक्तमिति शक्तत्वं साधुत्वमित्येकमेव नार्थान्तरमित्यर्थः। साधुशब्देभ्य एवार्थबोधोत्पत्त्यङ्गीकारेण शक्तेः साधुशब्दमात्रवृत्तित्वेन शक्तत्वस्यैव साधुत्वादिति भावः। तद्रीत्येति। निरुक्तमीमांसकरीत्येत्यर्थः। साधुत्वनिर्णय एव शक्तिनिर्णय इति। शक्तिग्रहं व्याकरणोपमानेत्याद्यभियुक्तोक्तौ शक्तिग्राहकेषु प्रथमतो व्याकरणस्य निर्देशाद् व्याकरणस्य तत्तदर्थपुरस्कारेम तेषां तेषां पदानां साधुत्वबोधनार्थं प्रवृत्तत्वेन व्याकरणशास्त्रस्य शक्तिनिर्णायकत्वस्य निष्प्रतिबन्धं सिद्धत्वेन लः कर्मणीत्यादिब्याकरणशास्त्रविरोधाद् भावनाभिप्रायेण तिङ्‌प्रयोगोऽसाधुरेवेति भावः। ननु साधुत्वं न शक्तत्वं, असाधुशब्दादप्यर्थबोधदर्शनात्। किं तु साधुत्वापेक्षयाऽत्तिरिक्तं तत्। अत एव साधुः शक्त इति प्रयोगः संगच्छते। तयोरेकत्वे तु सहप्रयोगानुपपत्तेरित्याशयेनाऽऽहअतिरिक्तशक्तिवादेऽपीति। साधुत्वमनपभ्रष्टत्वादिरूपं, शक्तिस्त्विच्छाविशेषः पदार्थान्तरं वेति साधुत्वापेक्षयाऽतिरिक्ता शक्तिरित्येवंवादेऽपीत्यर्थः। \`नित्ये शब्दार्थसंबन्धे' इत्यत्र समानायामर्थावगतौ शब्देन चापशब्देन चेति धर्मनियमः क्रियते साधुभिर्भाषितन्यं नासाधुभिर्गम्यागभ्योतिवदित्युक्तं, अत्र साधुत्वापेक्षयाऽऽतिरिक्ता शक्तिरिति स्पष्टम्। स्यादेवेति। व्याकरणस्मृतेः शब्दसाधुत्वज्ञापनार्थं प्रवृत्तत्वेऽपि साधुत्वस्य तत्तदर्थविशेषपुरस्कारनिबन्धनत्वेनाऽऽर्थसमाजवशादेवाऽऽयातं शक्तिनिर्णायकत्वमिति कृत्वा व्याकरणविरोधादग्नये स्वाहेति चतुर्थ्यऽग्निनेति तृतीया प्रयोगस्येव भावनायां तिबादिप्रत्ययप्रयोगस्यासाधुता स्यादेवेत्यर्थः। अयं भावः वाक्यस्फोट एव मुख्य इति वैयाकरणसिद्धान्तः। स्फोटो नाम स्फटति प्रकाशतेऽर्थोऽस्मादिति व्युत्पत्त्या वाचक इति। तथा च वाक्यस्फोट इत्यस्य वाक्यं वाचकमित्यर्थः। शक्तिग्राहकशिरोपणिना वृद्धव्यवहारेण प्रथमं वाक्य एव शक्तिग्रहात्तस्यैव लोकेऽर्थबोधजनकत्वान्निराकाङ्क्षस्यार्थस्य वाक्यादेव ज्ञानेन तेनैवार्थस्य परिपूर्णत्वदर्शनाच्च वाक्यस्फोटस्य मुख्यत्वम्। तत्र देशकालर्तृभेदन वाक्यानामानन्त्यात्प्रतिवाक्ये संकेतग्रहस्यात्यन्तासंभवान्निखिलवाक्यानामन्वाख्यानस्य लघूपायेनाशक्यत्वाच्च कल्पनया तत्र पदानि प्रविभज्य पदेषु च प्रकृतिप्रत्ययविभागं परिकल्प्य कल्पिताभ्यामन्वयव्यतिरेकाम्यां पदप्रकृतिप्रत्ययार्थविभागं च परिकल्पयन्ति स्म पाणिन्यादय आचार्याः। तेन घटमानयेत्यादिवाक्ये घटशब्दस्य कम्बुग्रीवादिमानर्थः, आनयेत्यस्य च मत्समीपदेशसंयोगानूकूला क्रियाऽर्थः एवमश्वं नय, गां बधानेत्यादिवाक्येऽप्यूह्यम्। तथा च तालव्यशकारमध्योऽश्वशब्दस्तुरगे साधुः, दरिद्रे त्वसाधुः। पूर्वोक्तरीत्या कल्पितान्वयव्यतिरेकाभ्यां तुरगार्थं एवाश्वशब्दशक्तिकल्पनादिति। न्वस्त्वसाधुतेत्याहयाज्ञे सर्मणीति। यथा यज्ञकर्मणि असाधुशब्दप्रयोगे प्रायश्चितमुक्तं तथा आख्यातस्य भावनायां शक्तिरित्येवंग्रहवद्भिर्याज्ञे कर्मणि भावनाभिप्रायेणाऽऽख्याते प्रयुक्ते सति नानृतं वदेदिति निषेधोल्लङ्घनप्रयुक्तं प्रायश्चित्तं तेषां प्राप्नुयात्। सूत्रकारादिभिराख्यातस्य भावनायामननुशासनात्कर्त्राद्यर्थ एव तद्विधानादिति भावः। ननु जैमिनिमहामुनिसूत्रविरुद्धत्वात्पाणिनिस्मृतिस्त्यज्यतां दुर्बलत्वादिति चेन्न। साधुत्वविषये पाणिनिस्मृतेरेव बलीयस्त्वात्। साधुत्वोद्देशेनैव पाणिनिव्याकरणस्य प्रवृत्तत्वादित्यशयः। वस्तुतो जैमिनीयसूत्रव्याख्यातृवचनविरोधेऽपि सूत्राक्षरविरोधलेशोऽपि पाणिनिस्मृतौ नाऽऽपतति। तथा हि\`भावार्थाः कर्मशब्दास्तेभ्यः क्रिया प्रतीयेतैष ह्यर्थो विधीयते' इति हि जैमिनिमुनिसूत्रं भावार्थाधिकरणे। दद्याज्जुहुयदित्यादयः कर्मशब्दा भावार्थः = प्राधान्येन क्रियार्थकाः, \`भावप्रधानमाख्यातं' इति निरुक्तात्' अतस्तेभ्यः क्रिया प्रतीयेत = प्राधान्येन प्रतीयेत। हियतः प्रादान्याद्धेतोः, एष एव = क्रियारूप एवार्थो विधीयते, न तु द्रव्यरूपः। क्रियायाश्चाऽऽशुतरविनाशित्वात्कालान्तरभाविफलजनकता न संभवतीति द्वारमपूर्वं कल्पनीयमिति तदर्थः। एतत्सूत्राक्षरार्थाद्‌भावना आख्यातार्थः, न कर्तेत्यादिकं कथमपि न लभ्यत इति विभाव्यतां सुधीभिः। व्याख्यातृभिर्वृत्तिकारादिभिस्तज्जैमिनिसूत्रमेवं व्याख्यातम्भावार्थाःभावनारूपो य आख्यातार्थः, तस्य परिच्छेदोऽर्थः प्रयोजनं येषामेतादृशाः। आख्यातेन भावनासामान्ये उपस्थिते इतरदानादिभावनातो व्यावर्तयन् यागरूपो धात्वर्थोऽवच्छेदको भवत्येवेति भावः। एवमवच्छेदकीभूता ये कर्मशब्दा धात्वर्था इति यावत्। तेभ्यः क्रिया अपूर्वं प्रतीयेत ज्ञायेत। हि यत एषोऽर्थो विधीयते। एकपदश्रुत्या तस्यैव विधानात्। यो विधीयते स तत्करणत्वेन संबध्यत इति व्यप्तिरित। तथा च व्याख्यातृवचनविरोधः, न सूत्राक्षरविरोध इत्याकलनीयं यैमिनिरहस्यवेदिभिः। ननृ दर्शपूर्णमासप्रकारणे \`नानृतं वदेत्' इति योऽयमनृतवदननिषेध उक्तः स किं पुरुषमुद्दिश्य विहितोऽथवा दर्सपूर्णमासावुद्दिश्येति संदिह्योभयाकाङ्क्षारूपप्रकरणप्रमाणेन दर्शपूर्णमासयोरयं निषेधः। तथा हिअनृतवदननिषेधस्याभावात्मकत्वेन कथंभावाकाङ्क्षया ग्रहणासंभवात्तित्सिद्ध्यर्थं तत्र क्रियां परिकल्प्यानृतवदननिषेधपरिपालनेन भावयोदित्यर्थे फलविशेषस्यानिर्देशादस्ति अत्र किं भावयेदित्युपकार्याकाङ्क्षा। दर्शपूर्णमासाभ्यां स्वर्गं भावयेदित्यत्रापि कथं भावयेदित्यस्त्युपकारकाकाङ्क्षा। अत उभयाकाङ्क्षया परस्परसंबन्धेनकवाक्यतया दर्शपूर्णमासयोरनृतवदननिषेधपरिपालनेनोपकारं संपाद्य स्वर्गं भावयेदित्यर्थादृर्शपूर्णमासयोरयं निषेधो विधीयते। ततश्च दर्शपूर्णमासप्रकरणे सर्वत्रानृतवदनं वर्जनीयम्। तत्र यदा व्रीहिमयः पुरोडाशः कर्तव्य इत्येवमादवध्वर्युमुक्त्वा ओदनार्थ मे व्रीहयो भविष्यन्तीति यवमयः क्रियतामित्युच्यते तदा निषेधपरिपालनं नैव भवति। पूर्ववदनापेक्षयोत्तरवदनस्य भिन्नत्वेनानृतवदनात्। यो हि पूर्वभाषणविरुद्धमुत्तरं भाषते सोऽनृनतवादीति लोके प्रसिद्धम्। किं त्वनुष्ठानकाले पूर्वोक्तिविरुद्धानुष्ठानेन पूर्वोक्तेरनृत्वमिति \`व्रीहिमयः पुरोडाशः कर्तव्यः' इत्याकारकपूर्वसंकल्पस्यानृतवदनत्वमेव भवति। यवमयपुरोडाशानुष्ठानस्य संकल्पविसंवादित्वात्। तथा च क्रतोर्वैर्गुण्यं निषेधोल्लङ्घनं च स्यात्। तस्माद्विसंवादि न वदितव्यम्। एवं षोजशिग्रहणाग्रहणरूपवैकल्पिकप्रयोगारम्भेऽध्वर्य्वादिनाऽन्यतरपक्षं संकल्प्य पुनः पक्षान्तरग्रहणेनं नानृतं वदितव्यम्। अनृतवदनेन क्रतुवैगुण्यान्निषेधोल्लङ्घनाच्च प्रायश्चित्तापत्तेः। यदा तु योऽतुष्ठानवेलायां पूर्वसंकल्पानुसारेणैवानुतिष्ठति तदा सोऽनृतवदनिषेधं परिपालयति। यथआ यवमंय संकल्प्य यवमय एव पुरोडाशः क्रियते, अत्रैव सम्यङ्निषेधस्य परिपालर्नः भवति। यवमयपुरोडाशानुष्ठानस्य पूर्वसंकल्पसंवादित्वात्। नात्र कतोर्वैगुम्यं नापि निषेधोल्लङ्घनमिति सुतरां प्रायश्चित्ताभावः। तथा चैवमनृतवदननिषेधपरिपालनेन दर्शपूर्ममासोपकारे संपादितेऽङ्गिभ्यां दर्शपूर्णमासाभ्यां यत्फल स्वर्गरूपं जननीयं तदेवाङ्गस्यानृतवदननिषेधस्य फलमिति प्रतिपादितं भवति। एवं रित्याऽनृतवदननिधेधस्य दर्सपूर्णमासाङ्गत्वं कर्त्रधिकरणे(जै.सू.3413)सिद्धान्तितं, तदाख्यातेन कर्तुरभिधानं वदतो वैयाकरणस्य मते विरुध्येतेत्याशयेन मीमांसकः शङ्कतेनन्वित्यादि। त्वन्मत इति। आख्यातेन(तिङा)कर्तुरभिघानीमत्येवंवादिवैयाकरणमत इत्यर्थः। क्रत्वर्थ एवेति। नानृतं वदेदिति निषेधस्य दर्शपूर्ममासरूपक्रत्वङ्गत्वमेव न सिध्येदित्यर्थः। नानृतमिति निषेधस्य क्रत्वङ्गत्वासिद्धौ हेतुमाहआख्यातेनेत्यादिना बाध्यत इत्यन्तेन। अयं भावःवैयाकरणमते लः कर्मणीत्यादिसूत्रप्रामाण्यादाख्यातस्य (तिबादेः प्रत्ययस्यः कर्तृकर्माद्यर्थः। धातोश्च फलानुकूला भावनाऽर्थः। प्रत्ययार्थत्वेन कर्तुः प्राधान्यमित्यभिमानः शङ्कितुः। तथा च वदोदित्याख्यातश्रुत्या कर्ता पुरुष उक्तः। धातुना च वदनमुक्तम्। एवं सत्येकपदरूपया विनियोक्त्र्या श्रुत्या स्वधटकप्रकृतिप्रत्ययरूपभागद्वयप्रतिपाद्ययोरर्थयोर्मिथोऽङ्गाङ्गिभावसंबन्धबोधनादाख्यातस्य पुरुषवाचकत्वे सति प्रकृत्यर्थस्य वदनस्य पुरुषसंबन्धित्वेन पुरुषार्थत्वं पुरुषधर्मत्वं प्रतीयते। ततश्च प्रतियोगिनोऽनृतवदनस्य पुरुषधर्मतया तन्निषोधस्यापि पुरुषधर्मत्वेनैव विधातव्यत्वात्पुरुषार्थत्वं भवति। एवं च नानृतं वदेदिति निषेधस्योभयाकाङ्क्षारूपप्रकरणप्रमाणेन क्रतूपकारकत्वरूपं क्रत्वर्थत्वं प्राप्नोति, श्रुतिप्रमाणेन च पुरुषोपकारकत्वरूपं पुरुषार्थत्वं प्राप्नोति। तत्र प्रकरणापेक्षया श्रुतेर्बलवत्त्वात्प्रकरणाप्राप्तं क्रत्वर्थत्वं बाधित्वा नानृतमिति निषेधस्य पुरुषोपकारकत्वात्मकं पुरुषार्थत्वमेव स्यात्। तथा च यदा रागद्वेषादिना अनृतवदने पुरुषस्य प्रवृत्तिः संभवेत्तदाऽनृतवदननिषेधेंन तत्राप्रवृत्तौ सत्यां नानृतवदनजन्यपातकोत्पत्तिरिति न पातकजन्यनरकपाताद्यनर्थानुभवो नापि सत्यवदनरूपपुण्यकंर्मजन्यफलानुभवप्रतिबन्धश्च भवति। अवानृतवदनेऽप्रवृत्तिः पुरुषे उपकारस्तद्‌द्वारोत्पत्स्यमाननरकाद्यनिष्टप्रतिबन्ध एव फलमित्येवंरीत्याऽनृतवदननिषेधस्य पुरुषार्थत्वमेव सिध्येन्न क्रत्वर्थत्वम्। तथा च पुरुषकर्तृकानृतवदने सति पुरुषस्यैव प्रत्यवायः, न क्रतोरिति क्रतावनृतवदने कतुभ्रेषप्रायश्चित्तानुष्ठानरूपसकलयाज्ञिकमीमांसकाचारविरोध आपतेदित्यर्थः। ननु नानृतमिति निषेधे प्रकरणप्राप्तस्य क्रत्वर्थत्वस्य श्रुतिविरोधे सति बाध्यत्वे किं प्रमाणमिति चेदुच्यतेअङ्गप्रधानसंबन्धबोधकविनियोगविधेः सहकारिभूतानि श्रुत्यादीनि षट् प्रमाणानि। तत्र परस्परविरुद्धयोः प्रमाणयोरेकत्रोपस्तितौ मिथो विरोधात्समुच्चयासंभवेनकेन द्वितीयस्य बाधो वक्तव्यः, स च वलीयप्ता दुर्बलस्येति लोकप्रसिद्धमिति श्रुत्यादिषण्णां गध्ये कस्य बलीयस्त्वं कस्य च दुर्बलत्वमिति जिज्ञासायां \`श्रुतिलिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात्' इति सूत्रयांबभूव भगवाञ्जैमिनिमहर्षिः(3314)। श्रुत्यादीनां विनियोजकानां षण्णां प्रमाणानां मध्ये विरुद्धयोर्द्वयोरेकत्र संनिपाते पारदौर्बल्यं परं परं पूर्वपूर्वाद् दुर्वंलं पूर्वेणोत्तरस्य बाधः। तत्र हेतुःअर्थविप्रकर्षात्, उत्तरप्रमाणस्य पूर्वप्रमाणकल्पकत्वादर्थस्य विनियोगस्याङ्गाङ्गित्वनिर्णयस्य विप्रकर्षाद्विलम्बादिति तदर्थः। अत्रोत्तरोत्तरस्य दुर्बलत्वोक्त्या पूर्वपूर्वस्य बलीयस्त्वं सूचितम्। तत्र निरपेक्षो रवः श्रुतिः। रवः शब्दः। कस्यचित्क्विचिद्विनियोगे कर्तव्ये यः शब्दो विनियोजकं प्रमाणान्तरं नापेक्षते स शब्दः श्रुतिरित्युच्यते। सा हि कस्यचित्क्वचिद्विनियोगे कर्तव्ये स्वोत्तरवर्तिलिङ्गदिप्रमाणपञ्चकमध्ये किमपि नापेक्षते। लिङ्गादीनि पञ्च विनियोजकप्रमाणानि तु स्वस्वपूर्ववर्तियावत्प्रमाणापेक्षयैव विनियोगं कुर्वन्ति। अतस्तेषु लिङ्गादिष्वतिव्याप्तिवारणाय श्रुतिलक्षणे निरपेक्ष इत्युक्तम्। तत्र श्रुतिलिङ्गयोर्विरोधे श्रुतिप्राबल्योदाहरणं प्रदर्श्यते\`ऐन्ध्र्या गार्हपत्यमुपतिष्ठते' इति श्रूयते। कदाचन स्तरीरसि नेन्द्र सश्चसि दाशुपे(तै.सं.1422) भो इन्द्र, कदाचिदपि घातको न भवसि। किं त्वाहुतिं दत्तवते यजमानाय प्रीयसे, इति तदर्थः। अयमैन्द्री ऋक्। इन्द्रो देवताऽस्या इत्यैन्द्री। अस्याः श्रुतेरिन्द्ररूपार्थप्रकाशनसामर्थ्यं दृश्यते। तेन च लिङ्गेनैन्द्र्येन्द्रमुपतिष्ठते इति श्रुतिमनुमाय तादृशानुमितश्रुत्याऽस्याऋच इन्द्रोपस्थाने निवियोगो लिङ्गप्रमाणेन संभवति। परं तु ऐन्द्र्या गार्हपत्यमिति निरुक्तप्रत्यश्रुत्याऽस्मा ऋचो गार्हपत्योपस्थाने विनियोगस्य कृतत्वात्प्रत्यक्षश्रुतेश्चानुमितश्रुत्यपेक्षया बलवत्त्वाद्‌गार्हपत्योपस्थाने विनियोगो भवति। कदाचन स्तरीरसीति मन्त्रे इन्द्रशब्दः \`इदि परमैस्वर्ये' इति धात्वर्थानुसारात्परमैश्वर्यगुणयोगेन यज्ञसाधनत्वेन वा गार्हपत्याभिदायको मन्तव्यः। अत्रैन्द्रीशब्दो गार्हपत्यशब्द उपसर्गविशिष्टः स्थाधातुश्चाभिधायको मन्तव्यः। अत्रैन्द्रीशब्दो गार्हपत्यशब्द उपसर्गविशिष्टः स्थाधातुश्चाभिधात्री श्रुतिः। ऐन्द्र्येति तृतीया गार्हपत्यमिति द्वितीया च विनियोक्वी श्रुतिः। तत्र तृतीयया ऐन्द्र्या ऋच उपस्थानाङ्गत्वं प्रतिपाद्यते। द्वितीयया च गार्हपत्यस्योपस्थानाङ्गित्वं बोध्यते। गृहपतिना संयुक्तो गार्हपत्योऽग्निः। \`गृहपतिना संयुक्ते ञ्यः'(पा.सू 4490)इति सूत्रेण गृहपतिशब्दात् ञ्यप्रत्ययः। एवं स्थिते यदत्र श्रुतिप्रमाणेन लिङ्गप्रमाणं बाध्यते तत्रेवं युक्तिर्दृश्यतेविनियोजकेषु पट्‌सु प्रमाणेषु साक्षाद्विनियोजिका श्रुतिरेव। अतः श्रुतिः प्रमाणमूर्धन्यभूतेति सर्वैर्व्यवह्रियते। लिङ्गादीनि पञ्च प्रमाणानि तु न साक्षाद्विनियोजकानि। अर्थप्रकाशनसामर्थअयं लिङ्गमित्युच्यते। यथा कदाचन स्तरीरसीति मन्त्रस्येन्द्ररूपार्थप्रकाशनसामर्थ्यम्। परं तु तादृशसामर्थ्यानुसारिणी \`ऐन्द्र्येन्द्रमुपतिष्ठते' इत्येवं विनियोजिका श्रुतिर्यावन्न ज्ञायते तावल्लिङ्गमकिंचित्करमेव। अतः कदाचन स्तरीरिति मन्त्रस्य क्व विनियोग इत्येवमुत्पन्नाकाङ्क्षा, ऐन्द्रमन्त्रस्य क्वचित्कर्मणि विनियोगसाधनाय स्वपुरस्कृते लिङ्गप्रमाणे स्वभावतो विद्यमानां प्रकल्पकत्वशक्तिमुत्तेजयति। ततस्तल्लिङ्गं स्वानुगुणां \`ऐन्द्र्येन्द्रमुपतिष्ठते' इत्येवं विनियोजिकां श्रुतिं कल्पयति। तया च श्रुत्या तत्र विनियोग इति लिङ्गप्रमाणं श्रुतिद्वारा परम्परया विनियोजकम्। एवं च श्रुतिः स्वाभिधेयं प्रतिपाद्य द्बितीयक्षण एव विनियुङ्क्ते। लिङ्गं तु मन्त्रपदान्यादौ स्वाभिधेयमर्थं प्रतिपादयन्ति। तत ऊर्ध्वं मन्त्रस्य सामर्थ्यं निरूप्यते। (नाममन्त्रस्येन्द्रविषयकक्रियासाधनत्वमवगम्यते)पश्चात्सामर्थ्यावशात्साधनत्ववाचिनी(ऐब्द्रमन्त्रेणेत्येवं तृतीया विभक्तिः)साध्यत्ववाचिनी(इन्द्रमित्येवं द्वितीयाविभक्तिः) च श्रुतिः(विभक्तिरूपा)कल्प्यते। सा च श्रुतिः \`ऐन्द्रमन्त्रेणेन्द्रमुपतिष्ठते' इत्येवं विनियुङ्क्त इति चतुर्थक्षणपर्यन्तं विलम्बते। तथा सति प्रत्यक्षश्रुतौ स्वामिधेयप्रतिपादनविनियोगयोर्मध्यवर्तिनौ सामर्थ्यनिरूपणक्षुतिकल्पनव्यापारौ न स्तः। एवं च श्रुतिप्रमाणेन जायमानो विनियोगः साक्षादेव जायत इत्यव्यवहितः। लिङ्गप्रमाणेन जायमानो विनियोगस्तु श्रुतिं कल्पयित्वा तद्‌द्वारा जायत इत्येकान्तरितः। एवं वाक्यादिप्रमाणेन जायमानो विनियोगो लिङ्गादि च श्रुतिं च कल्पयित्वा जायत इति द्वित्र्याद्यन्तरिति अत्यूह्यम्। यथा यथा च प्रमाणस्य विनियोगे व्यवधानाधिक्यं तथा तथा तस्य दुर्बलत्वम्। विलम्बेन विनियोजकं यत्प्रमाणं तदपेक्षया शैघ्र्येण विनियोजकस्य प्रमाणस्य प्राः बल्यं युक्त्यैव सिद्धं भवति। लिङ्गाद्युत्तरप्रमां हि स्वापेक्षया यावन्ति पूर्वप्रमाणानि तावन्ति क्रमेण परिकल्प्य तद्‌द्वारा विनियोगं बोधयति। तेन चैकत्रानेकप्रमाणसंवनिपात उत्तरस्य पूर्वं बाधकं भवति। उत्तरप्रमामस्य बोधो नाम तत्राप्रवृत्तिरेव। यत उत्तरप्रमाणेन वाक्येन स्वापेक्षया पूर्ववृत्तिप्रमाणजातं (लिङ्गश्रुति) परिकल्प्य किंचिदर्थं कुत्रचिद्विनियोक्तं यदा प्रवर्तितव्य तदा पूर्ववृत्तिप्रमाणजातस्य (लिङ्गश्रुत्योर्य) आत्मस्वरूपलाभस्तस्मात्प्रागेव पूर्वप्रमाणेन (लिङ्गेन श्रुत्या वाः सोऽर्थः कुत्रचिद्विनियोज्यते। जाते च विनियोगे क्व विनियोगः, इत्याकाङ्क्षाया निवृत्तत्वादुत्तरप्रमाण(वाक्य)गता लिङ्गादिप्रकल्पकत्वशक्तिरेव व्याहता जायत इति सर्वथा व्यापारोपरमात्तत्र तस्याप्रवृत्तिरिति। एवं च इन्द्ररूपार्थप्रकाशनसामर्थ्यरूपेण लिङ्गप्रमाणेन श्रुतिकल्पनद्वारा यावदैन्द्रमन्त्रस्येन्द्रोपस्थाने विनियोगः कर्तव्यस्यावत् \`ऐन्द्र्या गार्हपत्यमिति प्रत्यक्षया तृतीयाश्रुत्या, ऐन्द्रमन्त्रेणेन्द्रमितिश्रुतिकल्पनात्प्रागेव ऐन्द्र्या ऋचो गार्हपत्योपस्थाने विनियोगस्य कृतत्वाल्लिङ्गप्रमाणगता कल्पकत्वशक्तिरेव व्याहन्यत इति प्रत्यक्षश्रुतेर्बलवत्त्वात्तया लिङ्गं बाध्यते। एवं प्रकृते नानृतं वदेदित्यत्राऽऽख्यातश्रुत्या कर्तुरभिधाने सति, उभयाकाङ्क्षारूपप्रकरणप्रमाणेन वाक्यलिङ्गश्रुतीः कल्पियित्वा नानृतमित्यस्य यावद्दर्शपूर्णमासप्रकरणे विनियोगः कर्तव्यस्तावद् वदेदित्येकपदरूपया श्रुत्या नानृतमित्यस्य कर्तरि पुरुषे विनियोगस्य कृतत्वात् क्व विनियोगः, इत्याकाङ्क्षाया निवृत्तत्वात् प्रकरणप्रमाणनिष्ठा वाक्यलिङ्गादिप्रकल्पत्वशक्तिर्व्याहन्यत इति श्रुतेर्बलवत्त्वात्तया प्रकरणप्रमाणं बाध्यते। तथा चानृतवदनक्रियानिषेधाश्रयः कर्तेतिबोधान्नानृतं वदोदिति निषेधस्य पुरुषार्थत्वमेव स्यान्न क्रत्वर्थत्वयित्याशङ्क्य समाधातुमाहइति चेन्नेति। मीमांसकमतेनाऽऽख्यातेन भावनाया अभिधानाच्छ्रुत्या कर्तुः पुरुषस्याप्रतीयमानत्वाच्छ्रुतिविरोधाभावे सति केवलप्रकरणप्रमाणेन नानृतयिति निपेधस्य क्रत्वर्थत्वमेव भवतीति भावः। इदानीं वैयाकरणमते आख्यातेन (तिङा) कर्तुः पुरुषस्याभिधीयमानत्वेऽपि नानृतमिति निषेधस्य न पुरुषार्थत्वं संभवतीत्याहतिङर्थस्त्वित्यादि। अयं भावःलः कर्मणीत्यादिशास्त्रप्रामाण्यादाख्यातेन(तिबादिप्रत्ययेन कर्तुरभिधानेऽपि न तस्य प्राधान्यम्। भावोधात्वर्थःफलव्यापारान्यतरूपः, प्रधानं यत्रेति बहुव्रीहिः। तिङन्तं चान्यपदार्थः। तथा च तिङन्तं भावप्रधानकंतिङर्थनिष्ठप्रकारतानिरूपितधात्वर्थनिष्ठविशेष्यताशालिबोधजनकमित्यर्थकाद् \`भावप्रधानमाख्यातम्' इति निरुक्तवचनाद्‌व्यपाररूपभावनायाः प्राधान्यस्य, तिङर्थकर्त्रादेर्विशेषणत्वस्य चावगमात्। ततश्च प्रकृतिप्रत्ययार्थयोः प्रत्ययार्थस्य प्राधान्यमिति न्यायस्य संकोचोऽवश्यं स्वीकार्यः। तथा च प्रकृतीतिङ्‌भिन्नप्रत्ययार्थयोर्मध्ये प्रत्ययार्थस्य प्राधान्यमित्यर्थत्तिङन्तेऽयं न्यायो न प्रवर्तते। एवं चाऽऽख्यातवाच्यकर्तुर्धात्वर्थव्यापारात्मकभावनां प्रति विशेषणत्वाद्विशेषणस्य च विशेष्यपरतन्त्रत्वान्मम विशेषणं किमिति विशेषणाकाङ्क्षानुदयाद्' गुणानां च परार्थत्वादसंबन्धः समत्वात्स्यात्' (जै.सू.3122) इति न्यायेन नानृतमिति निषेधस्याङ्गत्वे(विशेषणत्वे)न संबन्धो विशेषणभूते कर्तरि न संभवतीत्याहन हि गुणभूत इति। विशेष्य एवाङ्गित्वस्य न्याय्यत्वाद्विशेषणे(कर्तरि)नानृतमिति निषेधस्य विसेषणत्वेन संबन्धे कृते विशेषणे(कर्तरि)प्रधान्यमप्राधान्यं चेत्येकस्मिन्विरुद्धद्धयमापद्येतेति न विशेषणे विशेषणत्वेन पदार्थान्तरसंबन्धः कर्तुं युज्यते। तदाहगुणभूतः कर्ता निषेधं स्वाङ्गत्वेन ग्रहीतुं नालं न समर्थ इति। इतरविशेषणत्वेनोपस्थिते विशेषणत्वेन पदार्थान्तरान्वयस्य विरुद्धत्वादेव सोमेन यजेतत्यत्र यागेन भावयेदित्येवमाख्यातार्थभावनायां यागस्य विशेषणत्वेनान्वये कृते तादृशे तत्रैव पुनः सोमेन यागं भावयदित्येवं सोमस्य विशेष्यत्वेनान्वयो निराकृतो मीमांसकैः। ननु धात्वर्थभावनाऽपि कथं निषेदं गृह्‌णीयात्तस्या अपि आख्यातार्थकर्तृसंबन्धित्वादित्यत आहभावना त्विति। प्रधानमिति। यतो भावना तिङर्थकर्तारं प्रति प्रघानंविशेष्यभूताऽतस्तस्या विशेषणत्वेन नञर्थनिषेधेऽन्वये बाधकाभावात्सा निषेधं ग्रहीतुं समर्थैव। अयं भावःवदेदित्यत्र धात्वर्थवदनक्रियां प्रति तिङर्थः कर्ता विशेषणं वदनक्रिया च विशेष्यं, कर्तृनिष्ठा वदनक्रियेति बोधः। अनृतमिति वदनस्य विशेषणंअनृतवदनक्रियेत्यर्थः। तादृशानृतवदनक्रियायाः प्रधानभूताया नञर्थे विशेषणतयाऽन्वयः। तथाच कर्तृनिष्ठानृतवदनाक्रियानिषेध इत्यर्थे संपन्ने किमर्थोऽयं निषेध इति निषेधस्य कैमर्थ्याकाङ्क्षायां प्रकरणप्रमाणाद्वाक्यलिङ्गश्रुतिः कल्पयित्वा तद्‌द्वारा निषेधस्य दर्शपूर्णमासप्रकरणे विनियोगात्क्रत्वर्थतैव सिध्यतीत्यर्थः। नन्वेवं रीत्या न हिंस्यात्सर्वा भूतानि, न कलञ्जं भक्षयेदित्यादिनिषेधानामपि श्रुत्या पुरुषार्थत्वं न स्यात्, श्रुत्युपस्थितस्य कर्तुः क्रियां प्रति विशेषणत्वात्। यदि तु न कलञ्जमित्यादिनिषेधस्थलेऽन्यस्याङ्गिनोऽसंभवाद्विशेषणभूतकर्तुरपि निषेधोऽङ्गं भवतीत्युच्यते तर्हि, इतरविशेषणत्वेनोपस्थितेऽर्थे विशेषणत्वेनेतरार्थानन्वय इति पूर्वोक्तनियमस्य व्यभिचारेम नानृतं वेददित्यत्रापि निषेधः कर्तुरङ्गं स्यादत आहअस्तु वेद्यादि। क्रतुयुक्तपुरुषधर्म इति। आख्यातस्य कर्तृवाचकत्वे पदश्रुत्या नानृतं वदेदिति निषेधस्य पुरुषार्थत्वं प्राप्नोति, प्रकरणेन च क्रत्वर्थत्वम्। तत्रैकस्यैव कस्यचित्क्वचिद्विनियोगार्थं प्राप्तयोर्द्वियोः प्रमाणयोर्यद्यविरोधः संभवति तर्हि तत्र विरोधकल्पनमन्याय्यम्। विरोधे हि बलाबलविचारेण प्रबलेन दुर्बलस्य बाधः कर्तव्यो भवतीति माहगौरवम्। अविरोध तु कस्याप्यबाधेनोभयोः समावेशइति लाघवम्। प्रकृते नानृतमिति निषेधं विनियोक्तं प्रसक्तयोः श्रुतिप्रकरणयोर्मध्ये श्रुतिस्तं पुरुषे विनियुङ्क्ते, प्रकरणं तु क्रताविति विरोधो भासते तथाऽपि स आभास एव। यतः क्रतावपि पुरुषसंभवेन श्रुतिप्रकरणयोरविरोधे सति उभाभ्यां क्रतुयुक्तपुरुषधर्मत्वं निषेधस्येत्यवगम्यते, श्रुतिप्रकरणाभ्यामेकवाक्यतया निषेधे क्रतुयुक्तः पुरुषोऽङ्‌गित्वेन समर्प्यत इति यावत्। तथा च क्रतुसंयुक्तपुरुषकर्तृकानृतवदननिषेध इति बोधान्निषेधः साक्षात्पुरुषस्याङूगे, क्रतोस्तु परम्परया निषेधोऽङ्गमिति। यथा स्वयं गुणभूतः सेवको राजानं प्रधानं मन्यते, तस्यापि राज्ञो यद्गुणभूतं पुत्रकलत्रादि तदप्यसौ स्वप्रधानमिति मन्यते तद्वदित्यर्थः। ननु यद्ययं निषेधः क्रतुयुक्तपुरुषार्थः स्यात्तार्हि क्रतौ कर्तुर्यजमानस्य मुखअयत्वात्तेनैवानृतवदननिषेधः संलग्नो भवेदिति यजमानेनवानृतवदनिषेधः परिपालतीयो भवेन्नर्त्विगादिभिरित्यनुष्ठाने वैषम्यं स्यादित्यनुसंधायाऽऽहअनुष्ठाने विशेषाभावादिति। पुरुषस्य क्रतुयुक्तत्वेन विशेषणात्क्रतुयुक्तः क्रतुसंबद्धो यः पुरुषस्तत्कर्तृकं यदनृतवदनं तस्य निषेध इत्यर्थाद्यथा यजमानः क्रतुना संवद्धस्तथर्त्विगादिरपि क्रतुना संबद्ध इति क्रतुसंबद्धत्वाविशेषाद्यजमानवट्टत्विगादिभिरप्यनृतवदनं वर्जनीयमित्यनुष्ठाने विशेषाभाव इत्यर्थः। यदि तु युक्तशब्दस्थाने कर्तृपदं प्रक्षिप्य क्रतुकर्तृपुरुषकर्तृकानृतवदनविषेधःक्रतोर्यः कर्ता पुरुषो यजमानस्तत्कर्तृकानृतवदननिषेध इत्युच्येत तदा यजमानव्यतिरिक्तर्त्विगदिनामनृतवदननिषेधाप्रसक्त्या यजमानेनानृतवदनं वर्ज्यं न तदन्यैर्ऋत्विग्बिरित्यनुष्ठाने विशेषः संजायेत, तथा विशेषो मा भूदित्याकलय्यैव क्रतुयुक्तपुरुषेत्युक्तं मूल इति भूषणसारकर्तुरभिप्रायो बोध्यः।  
 एकस्यैव निवियोगे प्रसक्तयोर्द्वयोर्विरुद्धप्रमाणयोरविरोधसंपादनेन क्रतुयुक्तपुरुषधर्मत्वसमर्थने मीमांसकाभिमतं दृष्टान्तमाहजञ्जभ्यमानोऽनुब्रूयादिति। जञ्जभ्यमानोऽनुब्रूयान्मयि दक्षक्रतू इति दर्शपूर्णमासयोः श्रुतम्। जञ्जभ्यमान इत्यत्र जभधातोर्भावगर्हायां यङ्, ततः कर्तरि शानच्। \`जभी जृभि गात्रविनामे' इति पाणिनिस्मृतेर्गात्रविनामेन विदारितमुख इति तदर्थः। तत्र किमयं मन्त्रपाठः पुरुषमुद्दिश्य विधीयतेऽथवा क्रतुमुद्दिश्येति संदिह्य वाक्यप्रमाणेन तावज्जज्जभ्यमानपुरुषधर्मत्वेनायं प्रतीयते, शानचा कृत्प्रत्ययेन कर्तुः प्राधान्येनाभिधीयमानत्वात्। प्रकरणप्रमाणेन तु क्रत्वङ्‌गत्वेन प्रतीयते, वाक्यं च प्रकरणाद्‌बलीयः, तस्मात्पुरुषधर्मोऽयमिति पूर्वपक्षयित्वावाक्यप्रकरणाब्यामविरुद्धाभ्यां क्रतुयुक्तपुरुषसंकारद्वारा क्रत्वर्थोऽयमिति सिद्धान्तितं जैमिनीये तृतीयाध्याये चतुर्थपादे पञ्चमे जञ्जभ्यमानाधिकरणे। न च प्रकरणाद्वाक्यलिङ्गे श्रुतिं च कल्पयित्वा तया श्रुत्या चतुर्थक्षणे विनियोगः कर्तव्यः, ततः प्रागेव वाक्याल्लिङ्गं श्रुतिं च कल्पयित्वा तया श्रुत्या तृतीयक्षण एव विनियोगस्य कृत्वात्पुरुषार्थत्वनिर्णयेन क्व विनियोग इत्याकाङ्क्षाया विरहान्न क्रतावप्यन्वयः सिध्यतीति वाच्यम्। तथा सति प्रमामयोर्विरोधः स्यात्। विरोधे च बलवता दुर्बलं बाधनीयम्। तच्च न न्याय्यम्। अवाधेनोपपत्तौ बाधस्यान्याय्यत्वादिति न्यायात्। तस्माद्वाक्यप्रमाणेन यदेतन्मन्त्रानुवचनं जञ्जभ्यमानपुरुषाङ्गत्वेन विहितं तत्र सोऽङ्गी जञ्जभ्यमानपुरुषो नासंबद्धः, किं तु क्रतुसंबद्धो ग्राह्य इत्येतत्प्रकरणप्रमाणसाहाय्येन प्रतिपाद्यते। तेन विरोधाभावेन बाधाभावाद्‌द्वयोः प्रमाणयोः समावेशः साधितः। तथा च क्रतुसंयुक्तजञ्जभ्यमानपुरुषकर्तृकं मन्त्रानुवचनमिति बोदान्मत्रानुवचनस्य पुरुषार्थत्वं पुरुषद्वारा च क्रत्वर्थं च समर्थितमिति भावः। एवं च बलाबलविचारस्व विरोध एवावसरादविरुद्धाभ्यां वाक्यप्रकरणाभ्यां जञ्जब्यमानवाक्ये मन्त्रानुवचनस्य क्रतुयुक्तपुरुषार्थत्ववत्प्रकृतेऽप्यनृतवदननिषेधस्याविरुद्धाभ्यां श्रुतिप्रकरणाभ्यां क्रतुयुक्तपुरुषार्थत्वमेव युक्तमित्याशयः। तदुक्तं भट्टपादैःस्त्र्युपायमांसभक्षादि पुरुषार्थमपि श्रितः। प्रतिषेधः क्रतोरङ्‌गमिष्टः प्रकरणाश्रयात्॥ भक्षादीति नपुंसकद्वितीयान्तम्। स्त्र्युपायमांसभक्षादीन् विषयीकृत्य यः प्रतिषेध उक्तः स पुरुषार्थं श्रितोऽपि प्रकरणाश्रयात्क्रतोरङ्गमिष्ट इति तदर्थ इति। अनया भट्टोक्त्या विशेषणे विशेषणत्वेनेतरानन्वय इत्येवंरूपो नियमो न सार्वत्रिक इति ज्ञेयम्। क्रतुसंबन्धी यः पुरुषः, तत्कर्तृकानृतवदनाभाव इति बोधात्पुरुषं प्रति क्रतोर्विशेषणत्वात्पुरुषस्य वदनक्रियां प्रति विशेषणत्वाच्चेति भावः। नन्काख्यातस्य भावनार्थकत्वाभिप्रायेण प्रयोगे तस्य (आख्यातस्य) तत्र (भावनायां) असाधुत्वेनाऽऽख्याताद्भावनाया बोधो न स्यात्, साधुत्वज्ञानस्य शाब्दबोधं प्रति कारणत्वादत आहतदभावेऽपीत्यादि। आख्यातस्य भावनायामसाधुत्वेऽप्याख्याताद्भावानाबोधो भवत्येवेत्यर्थः। अपभ्रंशवदिति। यथाऽपभ्रंशानां साधुत्वभ्रमाद्बोधकत्वेऽप्यसाधुत्वं तथा साधुत्वभ्रमाद्भावनाबोदकत्वेऽपि तस्यां तिबादेरसाधुत्वं स्यादेवेत्यर्थः। ननु पाणिन्‌याद्यनुशासनस्य निष्प्रमाणत्वात्तिबोदेर्भावनाबोधकत्वेऽपि साधुत्वं निष्प्रतिबन्धमेवेति चेन्न। \`व्राह्नणेन निष्कारणं षडङ्गो वेदोऽध्येयो ज्ञेयश्च' इति महाभाष्यकारोद्‌धृतश्रुतेः, पाणिनीयं महाशास्रं पदसाधुत्वलक्षणम्। सर्वोपकारकं ग्राह्यं कृत्स्नं, त्याज्यं न किंचन॥ इति पराशरोपपुराणादेश्चापि प्रमाणत्वात्। ननु साधुत्वज्ञानमन्तराऽपि शाब्दबोधोदयदर्शनात्साधुत्वज्ञानस्य शाब्दबोधकारणत्वाभावेऽपि असाधुत्वज्ञानसत्त्वे शाब्दबोधोदयादर्शनादसाधुत्वज्ञानस्य शाब्दबोधं प्रति प्रतिबन्धकत्वं वक्तव्यमेव। तथा च भावनायामसाधुस्तिबादिरित्येवं वैयाकरणानां ज्ञानसत्त्वात्कथं तिबादेर्भावनाबोधकत्वमित्याशङ्कां समाधातुमाहवस्तुत इत्यादि। तव्द्यतिरेकेति। साधुत्वस्य व्यतिरेकोऽभावः, तन्निर्णयोऽपीत्यर्थः। असाधुत्वज्ञानमिति यावत्। न प्रतिबन्धकमिति शेषोऽस्त्येव। वक्ष्याम इति। साधुत्वज्ञानरहितानामसाधुत्वज्ञानवतामपि गगर्यादिशब्देभ्यो बोधोदयस्य सर्वानुभवसिद्धत्वात्साधुत्वज्ञानं न हेतुर्नाप्यसाधुत्वज्ञानं तत्प्रतिबन्धकमित्यग्रेऽसाधुरनुमानेन(का.38)इत्यत्र शक्तिनिर्णये वक्ष्यत इति सर्वं शिवम्॥ 21 ॥  
 इति वैयाकरणभूषणसारव्याख्यायां शांकर्यं धात्वाख्यातयोः सामान्यार्थस्य निरुपणम्॥ 1 ॥  
 रङ्गभट्टतनूजस्य शंकरस्य विनिर्मितौ। पूर्णः सारीयटीकायां धात्वाख्यातार्थनिर्णयः॥ 1 ॥  
 

















.





   ***अथ लकारविशेषार्थनिरूपणम्॥***




 विशेषार्थजिज्ञासायाः सामान्यार्थज्ञानपूर्वकत्वनियमादाख्यातसामान्यार्थे निरूपितेऽवसरसंगत्य लकारविशेषार्थनिरूपणमरभत इत्याह-प्रत्येकमिति। एकैकस्येत्यर्थः। एकमेकं प्रतीति वीप्सायामव्ययीभावे षष्ठ्या अम्भावादिति भावः। दशलकाराणामिति। दशानां लकाराणामित्यर्थः। दिक्संख्ये संज्ञायामिति समासः। सप्तर्षिवदियं लडादीनां संज्ञेति भावः। लकाराणामिति संबन्ध सामान्ये षष्ठी। प्रत्येकमित्यत्रान्वयः। दशलकाराणां मध्ये एकैकस्येत्यर्थः। अर्थमिति। जात्येकवचनम्। निरूपयति-प्रतिपादयति-वर्तमाने परोक्ष इति। कारिकाया गोलार्थमाह-लडादय इत्यादिना। वर्तमानत्वस्य लडर्थत्वे प्रमाणमाह-वर्तमाने लडितीति। वर्तमानत्वं लक्षयति प्रारब्धापरीति। प्रारब्धापरिसमाप्तक्रियोपलक्षितकालत्वमित्यर्थः। वर्तमानत्वस्य कालगतत्वेन सर्वानुभवसिद्धत्वादिति भावः। प्रारब्धा च अपरिसमाप्ता च या क्रिया तादृशाक्रियाश्रयकालत्वमिति अक्षरार्थः। भाष्ये \`न्याय्या त्वेषा वर्तमानकालताऽऽरम्भानपवर्गादवश्यं भुञ्जानो हसति जल्पति, पिबति, निमिषति च' इत्युक्तम्। नान्तरीयकत्वात्तासां न विच्छेदकत्वमिति हसनादिदशायामपि \`भुङ्क्ते' इति प्रयोगोपपत्तिः। अनेकदिनादिसाध्यग्रन्थाध्ययनसमये भोजनगमनादिनानाविधक्रियाणामपि न विच्छेदकत्वम्। अत एव संहिताद्यध्ययनसमाप्तिपर्यन्तं देवदत्तः संहितां पठतीति प्रयोग उपपद्यते। इतोऽपि लघु लक्षणमाह-भूतेति। तथा च भूतभविष्यद्भिन्नकालत्वं वर्तमानत्वमित्यर्थः। तत्र भूतत्वं-वर्तमानद्वंसप्रतियोगिक्रियाश्रयकालत्वं, भविष्यत्त्वं तु-वर्तमानप्रागभावप्रतियोगिक्रियाश्रयकालत्वं ज्ञेयम्। वर्तमानत्वं च ध्वंसे प्रकृतप्रयोगाधिकरणकालवृत्तित्वं, एवमेव प्रागभावेऽपि वर्तमानत्वं बोध्यम्। प्रकृतप्रयोगाधिकरणकालश्च प्रहरीदनाद्यात्मको बुद्धिस्थस्तत्र तत्र विशिष्य निवेश्यः। लक्ष्ये लक्षणं संगमयति-पचतीत्यादाविति। अधिश्रयणादिति। अधिश्रयणं-चुल्ल्युपरि स्थालीस्थापनं, आदिर्यस्य, अधःश्रयणं-चुल्ल्या, सकाशात्स्थाल्यवतारणं, अन्तो यस्येति बहुव्रीहिद्वये कृते सति कर्मधारयः। क्रियासमूहोऽन्यपदार्थः। कर्मधारयेऽपि स समूह एव विशेष्यः। तादृशसमूहान्तर्गतमध्ये इत्यर्थः। तत्तत्फलानुकूलव्यापारारम्भक्षणसमाप्तिक्षणयोरन्तराले इति यावत्। तत्-उक्तरूपं वर्तमानत्वमस्तीति लठ्‌प्रयोगो भवतीत्यर्थः। नन्वात्माऽस्ति पर्वताः सन्तीत्यादौ लट्‌प्रयोगानुपपत्तिः। तत्राऽऽत्मधारणानुकूलव्यापारस्य नित्यतया प्रारब्धत्वाभावात्प्रराब्धापरिसमाप्तत्वरूपवर्तमानत्वस्यासंभवादित्याशङ्क्य समाधत्ते-आत्मेत्यादिना। तत्तत्कालिकानां भूतभविष्यद्वर्तमानानां राज्ञां याः क्रियाः स्थित्यादिरूपास्तासामनित्यतया-उत्पत्तिध्वंसशालितया तद्विशिष्टस्य-अनित्यराजक्रियाविशिष्टात्मधारणानुकूव्यापारस्योत्पत्त्यादिकं-उत्पत्तिसमाप्तभूतादिकालभेदमादाय-आत्मादिनिष्ठात्मधारणानुकूलव्यापारे तत्तत्कालविशिष्टराजक्रियागतोत्पत्त्यादिमत्त्वमारोप्य प्रारब्धापरिसमाप्तत्वरूपं वर्तमानत्वमात्मधारानुकूलव्यापारस्य निर्वाह्यम्। अयमर्थः-पर्वतादिकर्तृक्रात्मधारणानुकूलव्यापारस्य नित्यतयोत्पत्त्यादिरहितत्वेऽपि भूतभविष्यदादिकालिकराजक्रियाविशिष्टस्य निरुक्तव्यापारस्योत्पत्त्यादिमत्त्वेन प्रारब्धापरिसमाप्तत्वरूपवर्तमानत्वं सूपपादमिति। आत्मास्तीत्यत्राऽऽत्मनो नित्यतयोत्पत्त्यादिशून्यत्वेऽपि शरीरस्योत्पत्त्यादिमत्तया तादृशशरीरविशिष्टस्याऽऽत्मन उत्पत्त्यादिकं कल्पयित्वा वर्तमानत्वादिबोदकप्रत्ययानां प्रयोग उपपादनीयः। तथा च केवले आत्मधारणानूकूलव्यापाररूपार्थे उत्पत्त्याद्यसत्त्वेऽपि उक्तविशेषणविशिष्टे तस्मिन् विशेषणद्वारोत्पत्त्यादिसत्त्वं नैवानुपपन्नीमत्याशयः। अथवा तद्विशिष्टस्येत्यत्रत्यतच्छब्देनाव्यवहितपूर्वत्वादनित्यत्वस्य परामर्शः। तथा च तादृशानित्यक्रियागतं वर्तमानत्वादिकमारोप्य तदर्थको लट् प्रत्यय इत्यर्थः। अत्रार्थे प्रमात्वेन वर्तमानेलट्‌सूत्रस्थं भाष्यं निर्दिशति--उक्तं हीति तिष्ठतेरधिकरणमिति। राजक्रियाणामाधेयतासंबन्धेन कालविशिष्टत्वात्तादृशक्रियाधारः कालस्तिष्ठतेः पर्वतादिगतस्थितिक्रियाया अधिकरणमित्यर्थः। राजादिक्रियाधारकालस्य पर्वतादिगतस्थितावाधेयतासंबन्धेनाऽऽरोप इति यावत्। तत्र कैयटोऽपथिं व्याचष्ट-\`राज्ञां स्थितिर्भूतादिभेदेन भिन्ना पर्वतादिस्थित्यादेर्भोदिकेति क्रियारूपत्वं कालत्रययोगश्चोपपद्यते, इति, क्रियारूपत्वं कालत्रययोगश्च पर्वतादिस्थित्यादेरुपपद्यत इत्यर्थः। अन्यथा पर्वतादिस्थितीनां सदृशावयवत्वात्पूर्वापरीभूतावयवकसमूहत्वरूपक्रियात्वानुपपत्तिः, एवं तासां दुरवधारभेदतया कालभेदानुपपत्तिश्च स्यादिति भावः। परतो भिद्यत इति। सर्वं आत्मसत्तादिकं, पच्यादिधात्वर्थसामान्यमिति यावत्। परतो भिद्यते-परत एव भिद्यते, स्वापेक्षया परेणान्येन वर्तमानत्वादिना भिद्यत इत्यर्थः। आत्मा तु-आत्मसत्तादिकं तु न विकल्पते न स्वतो भेदकं भवति, भेदसाधकं स्वातिरिक्तमेव आत्मसत्तादेः सदृशावयवत्वेन तद्भेदस्य दुरवधारत्वादिविसदृशस्वभावावयकस्तत्रैकसपाप्त्यनन्तरं द्वितीयस्याऽऽरम्भात्ततस्तृतीयस्येत्येवमवधृतभेदतया कालत्रयभेदः प्रसिद्धः-आत्मसत्तादौ तु नैवमित्याशयः। तस्मात्-आत्मसत्तादेः स्वतो भेदसाधकत्वासांभवादेवेत्यर्थः। पर्वतादीति। आदिशब्देनाऽऽत्मादेर्ग्रहणम्। पररूपेणेतिस्वापेक्षया परस्य राजादिनिष्ठक्रियारूपार्थस्य रूपेण-तद्धर्मेणोत्पत्त्यादिमत्त्वेन भि, द्यते इत्यर्थः। इति वाक्यपदीये चोक्तमित्यनेन संबन्धः। ननु तम आसीत्, तुच्छेनाभ्वपिहितं यदासीत्, एको ह वै नारायण आसीत्, अहमेकः, प्रथममासं वर्तामि च भविष्यमि च, इत्यादिश्रुतिषु तमआदिपदार्थानां सदा सत्त्वेन वर्तमानध्वंसप्रतियोगिक्रियाश्रयत्वरूपभूतत्वाभावाद्भूतकालार्थकप्रत्ययोऽनुपपन्न इत्याशङ्क्य समाधत्ते-एवमिति। अयं भावः-अधिश्रयणादरधःश्रयणपर्यन्त ओदनफलावच्छिन्नः संतानरूपो व्यापारनिचयः क्रिया पचेरर्थः। एवं सर्वत्र। स च यावता कालेन निवर्तते तावान्कालो वर्तमानः। तद्योगाद्वर्तमानो धात्वर्थः। तेन निष्पन्नस्यार्थस्य भूतत्वादनिष्पन्नस्य च भावित्वान्निष्पन्नानिष्पन्नव्यतिरेकेण राश्यन्तरस्याभावाद्वर्तमानाभाव इति शङ्का निरस्ता। ततः पर्वतास्तिष्ठन्ति, आत्मऽस्ति, स्रवन्ति सिन्धव इत्यादौ पर्वतादिस्थित्यादेः सर्वदा विद्यमानत्वाद्भूतभविष्यदभावात्तत्प्रतिद्वंद्विरूपस्य वर्तमानस्याप्यभाव इति लण्न प्राप्नोतीत्याशङ्क्य कालत्रवर्तिनां राज्ञां याः क्रियाः परिपालनादिरूपा भूतादिभेदेन भिन्नास्ताः पर्वतादिस्थित्यादेर्भेदिकाः। ततश्च संप्रति ये राजानस्तत्क्रियाभेदेन भिन्नायाः पर्वतादिस्थितेर्वर्तमानत्वं, एवं च कृत्वा भृतभविष्यत्कालोऽप्युपपद्यते-तस्थुः पर्वता नलदुष्यन्तादिकाले, स्थास्यन्ति पर्वताः कल्किविष्णुकाले, इत्येवंरीत्या यथा पर्वतादिस्थित्यादौ भूतत्वादिकं साधितं तद्वत्तमआदिसत्तायां भूतत्वं साधनीयमिति। ननु वर्तमानत्वादीनां लडादिप्रत्ययद्योत्यत्वमथवा तद्वाच्यत्वम्? तत्र न द्वितीयः। वर्तमानत्वादीनां लडादिप्रत्ययवाच्यत्वे हि सति कर्त्रादीनामर्थानां लकारान्तरे (लोट्‌लिङादौ)चरितार्थानां वर्तमानत्वादयोऽर्था बाधका भवेयुः। विशेषेण सामान्यस्य बाधात्। ततश्च लडादीनां कर्त्राद्यभिधायकत्वं न स्यात्। विशेषेण सामान्यस्य बाधात्। ततश्च लडादीनां कर्त्राद्यभिधायकत्वं न स्यात्। तथा च चैत्रमैत्रौ पचतः, मैत्राः पचन्तीत्यादौ कर्तुरभानात्तद्गतद्वित्वाद्यप्रतीतौ द्विवचनबहुवचने न स्याताम्। शबादयश्च न स्युः। लडादेर्वर्तमानत्वाद्यभिदायकत्वेन कर्त्राद्यभिधायकत्वाभावाद्युष्मादादेस्तत्सामानाधिकरण्याभावात्पुरुषव्यवस्था न स्यात्। चैत्रः पचतीत्यत्र लटा कर्तुरनभिधानेनानभिहितत्वप्रयुक्ता कर्तरि तृतीयापत्तिश्च स्यादिति वर्तमानत्वादीनां लडादिप्रत्ययद्योत्यत्वमेव युक्तम्। द्योतकत्वं च स्वसमभिव्याहृतपदगतशक्त्युन्नायकत्वम। वर्तमानत्वादीनां लडादिप्रत्ययवाच्यत्वे त्वित्थमुपपत्तिः-वर्तमानत्वादिभिरर्थैः कर्त्रादयोऽर्था न बाध्यन्ते, परस्परषिरोधाभावात्। शक्ततावच्छेदकभेदेनार्थद्वयसंभवात्। तथा हि-लः कर्मणीत्यत्र \`लः' इति बहुवचननिर्देशेन सर्वलकाराणां संग्रहाल्लडादीनामपि कर्त्रादयोऽप्यर्था भवेयुः। तथा च कर्त्राद्यर्थे शक्ततावच्छेदकं लकारत्वं, वर्तमानत्वाद्यर्थे तु लट्‌त्वादिकमिति भावः। किं च कर्त्राद्यर्थे शक्ततावच्छेदकं लकारत्वं, वर्तमानत्वाद्यर्थे तु लट्‌त्वादिकमिति भावः। किं च कर्त्रादयोऽपि निरवकाशाः। न च लिङादयोऽवकाशाः। वर्तमानत्वादिवद्विध्यादेरपि लिङगादिवाच्यत्वादिति। तदेवं पक्षद्वयस्य भाष्यारूपढत्वेऽपि वाचकतापक्षे प्रत्ययार्थतया वर्तमानत्वादीनां प्राधान्यापत्तिः। तदर्थं प्रकृतिप्रत्ययार्थयोः' इति न्यायस्य तिङन्तातिरिक्तत्वेन संकोचः कल्पनीयः। द्योतकतापक्षे तु द्योत्यार्थस्य विशेषणत्वनियमात्प्रत्ययवाच्यविषयस्य \`प्रत्ययार्थः प्रधानं' इति नियमस्य नात्रावतार इति न नियमसंकोचप्रसङ्ग इति लाघवाद्‌द्योतकतापक्ष एव साधीयानित्याशयेनाऽऽह-तच्चेत्यादि। वर्तमानत्वादीत्यर्थः। द्योत्यत इति। लडादिर्द्योतकः। द्योतकत्वं च लडादिसमाभिव्याहृतधातुगतशक्त्युद्बोधकत्वम्। तच्च धातोर्वर्तमानत्वादौ शक्तिं विना न संभवति। एवं च बहूनां धातूनां तत्र शक्तिकल्पनायां गौरवापातादल्पतरप्रत्ययानामेव वाचकत्वमेव स्यान्न द्योतकत्वमित्याशङ्‌क्याऽऽह-क्रियासामान्येति। कालस्य सर्वाधारत्वात्कालसामान्यवृत्तिक्रियावाचकस्य धातोर्वर्तमानादिकालविसेषविशिष्टे व्यापारे लक्षणेत्यर्थः। वैशिष्ट्यं च व्यापारे, वर्तमानादिकालनिष्ठाधिकरणतानिरूपिताधेयतासंबन्धेन बोध्यम्। तात्पर्यग्राहकत्वेनेति। विशिष्टलक्षणायां तात्पर्यग्राहकत्वमेव प्रकृते लडादेर्द्योतकत्वमिति भावः। तथा च लडाद्यादेशत्वेन तिबादीनं वर्तमानकालादिद्योतकत्वात्पचति, अपाक्षीदित्यादौ न भूतक्रियावर्तमानक्रिययोः प्रतीतिः। वाचकतापक्षमभ्युपेत्याऽऽह-अन्वयेति। यत्सत्त्वे यत्सत्त्वमन्वयः। यदभावे यदभावो व्यतिरेकः। यथा दण्डसत्त्वे घटनिष्पत्तिर्दृश्यते, दण्डाभावे घटनिष्पत्तिर्न दृश्यत इत्यन्वयव्यतिरेकाभ्यां घटं प्रति दण्डकारणता, एवं लडादिसत्त्वे वर्तमानत्वादेः प्रतीतिर्जायते, यथा-पचति, पक्ष्यति, अपाक्षीदिति। एवमन्वयव्यतिरेकाभ्यां तद्रूपं-वर्तमानत्वादिरूपं, लडादिवाच्यमित्यर्थः। अन्वयव्यतिरेकाभ्यां वाच्यवाचकभावो निर्धार्यत इति यावत्। वाचको लडादिः। वाचकतावच्छेदकं लट्‌त्व-लिट्‌वादिकं तदपि लडाद्यादेशे तिबादावनुभवसिद्धमेव। अनुभवबलादेव च तल्लट्‌त्वादिकं तिबाद्यादेशेष्वारोपितं बोध्यम्। अत एव यजेतेत्यत्र प्रत्ययेऽप्यस्ति अंशद्वयम्। आख्यातत्वं लिङ्त्वं च। तत्र लिङ्‌त्वांशेन शाब्दीबावनोच्यत इति मीमांसाग्रन्थः संगच्छते। अंशद्वयं शक्ततावच्छेदकद्वयमित्यर्थः। वैयाकरणा अपि-पच्यादिष्वस्ति वाचकतावच्छेदकद्वयम्। पच्यादित्वं धातुत्वं च। तत्र धातुत्वेन सामान्यरूपेण पच्यादय उत्पत्त्यनुकूलव्यापारात्मिकां क्रियामाहुः। पच्यादित्वविशेषरूपेण तु विक्लित्त्यादितत्तत्फलविशेषानुकलफूत्कारादितत्तद्व्यापारविशेषात्मिकां क्रियामाहुरिति वदन्ति। अन्यया-अन्वयव्यतिरेकाभ्यां वाच्यवाचकबावानिर्धारणे विलोपापत्तिरिति। पक्तेत्यादावपि पचेर्त्वयापाराश्रये लक्षणा। न च कर्तरि कृदित्यादीनां वैयरथ्यम्। धातोस्तादृशेऽर्थे लक्षणायां कर्तरि कृदित्यादिसूत्राणां तात्पर्यग्राहकत्वेनोपयोगसंभवात्। एवं सर्वत्रापीति प्रत्ययानां वाचकत्वं क्वापि न सिध्येदिति तादृशोक्तेरुच्छेद एव स्यादिति भावः।  
 परोक्षे लिडिति सूत्रादिति। अनद्यतने लङित्यतोऽनद्यतन इति अनुवर्तते, भूत इत्यधिकृतम्। परोक्षत्वं च धात्वर्थविशेषणम्। परोक्षशब्दोऽयमतीन्द्रियवाची प्रसिद्धः। व्युत्पत्तिस्तु-अक्ष्णः परं परोक्षं, मयूरव्यंसकादित्वात्समासः। अक्ष्णोऽर्शनादित्यच् समासान्तः। वृत्तिविषये चाक्षिशब्दः सर्वेन्द्रियवचनो, न चक्षुःपर्यायः, अन्यथेन्द्रियान्तरविज्ञातं वस्तु परोक्षमापद्येतेत्यर्थः। तथा च-अद्य भवोऽद्यतनस्तद्भिन्नबूतकालवृत्तिर्या परोक्षा क्रिया तद्वाचकाद्धातोर्लिडिति सूत्रार्थः। एवं चैतन्मते भूतानद्यतनकालद्योतको लिट्। पक्षान्तरे तु लड्‌वत्तद्वाचकः। एवं सर्वलकारेषु द्योतकत्वं वाचकत्वं च बोध्यम्। कालशून्येषु लिङादिषु तु द्योतकत्वं वाचकत्वं च मूल एव स्पष्टम्। अद्यतनानद्यतनविभागस्तु-अतीताया रात्रेः पश्चार्धेनाऽऽगामिन्याः पूर्वार्धेन च सहितो दिवसोऽद्यतनस्तद्भिन्नोनद्यतन इत्येकः प्रकारः। अतीताया रात्रेरन्त्यतृतीयभागेनाऽऽगामिन्या आद्यतृतीयभागद्वयेन च सहितो दिवसोऽद्यतनस्तद्भिन्नोऽनद्यतन इति द्वितीयः। उदयादुदयं यावदद्यतनस्ताद्भिन्नोऽनद्यतन इति तृतीयः। एष्वन्यतमाङ्गीकारे देशाचाराद्व्यवस्था। परोक्षत्वं तु वर्षशतवृत्तत्वमित्येके। वर्षसहस्रवृत्तत्वमित्यपरे। द्व्यहवृत्तत्वं त्र्यहवृत्तत्वं चेत्यन्ये। कुड्यकटाद्यन्तरितत्वमितीतरे। एते पक्षा भाष्ये स्थिताः। तत्र प्रयोक्तुरिन्द्रियागोचरत्वं परोक्षत्वमित्येव सर्वसंमतं, सर्वत्रेन्द्रियागोचरत्वस्याव्यभिचरित्वादिति बोद्यम्। अनद्यतने, भूते, परोक्षे, इति विशेषणत्रयस्य क्रमेण व्यावर्त्यमाह-तेनाद्यतन इत्यादिना। अद्य प्रातरेव जगामेति न भवति। अत्र गमनक्रियाया भूतकालवृत्तित्वेऽपि प्रयोक्तुरिन्द्रियागोचरत्वेऽपि च भूतकालस्याद्यतनत्वात्। श्वो जगामेति न लिट्। अत्र गमनक्रियाया अनद्यतनत्वेऽपि भविष्यत्कालवृत्तित्वेन भूतकालवृत्तित्वाभावात्। अद्राक्षमहं गतेऽह्रिः पातरेव स जगमेति लिण्न प्रयुज्यते। अत्र गमनक्रियाया अनद्यतनभूतकालवृत्तित्वेऽपि प्रत्यक्षत्वेन परोक्षत्वाभावात्। परोक्षत्वं लक्षयति-साक्षात्करोमीत्यादि। साक्षात्करोमीत्येतादृशशब्दाभिलप्यमानविषयताशालि यज्ज्ञानं तादृशज्ञानविषयत्वाभाववत्त्वम्। ज्ञानं च प्रयोक्तृनिष्ठत्वेन विवक्षितम्। ततश्च प्रयोक्तुरिन्द्रियागोचरत्वं परोक्षत्वमित्येव फलितम्। परोक्ष इति धात्वर्थविशेषणमित्युक्तं तत्र शङ्कते-न चेत्यादि। क्रिया नामेति। साध्यत्वेनाभिधीयमानो गुणभूतावयवः पूर्वापरीभूतानेकव्यापाराणामेकफलजनकत्वविषयैकबुद्ध्या विषयीकृतः समूहः क्रियेत्युच्यते तान्त्रिकैः। इयमिति। सा चेयं क्रिया यतः पूर्वापरीभूतनेकव्यापारसमूहरूपाऽतोऽत्यन्तापरदृष्टा-परेण प्रत्यक्षप्रमाणेनात्यन्तमदृष्टा प्रत्यक्षप्रमामजन्यज्ञानाविषयेत्यर्थः। पिण्डीभूतेति। अवयवानामाशुतरविनाशित्वेन पिण्डीभावस्यैवाभावेन निदर्शयितुं न शक्येति भाष्येण तस्या इन्द्रियागोचरत्वाभिधानात्परोक्ष इति तद्विसेषणं व्यर्थमिति शङ्काशयः। अव्यावर्तकमिति। यदि तु कस्याश्चित्क्रियायाः प्रत्यक्षं स्यात्तार्हि तादृशप्रत्यक्षविषयक्रियायां लिड्वारणाय परोक्ष इति विशेषमं सार्थकं स्यात्। सर्वस्या अपि क्रियायाः परोक्षत्वे तु व्यावर्त्याभावात्तदकिंचित्करमिति भावः। समाधत्ते-पिण्डीभूताया इत्यादिना। अवयवानां क्षणिकत्वेन तन्मेलनात्यन्तासंभवात्पिण्डस्यैवाभावात्पिण्डीभूताया निदर्शयितुमशक्यत्वेऽपि अवयशः एकैकावयवस्य साक्षात्करोमीत्यतादृशलौकिकप्रतीतिविषयत्वसंभवादवयवद्वारा वक्तुः प्रत्यक्षविषयक्रियायां लिड्वारणाय तत्सार्थकमिति भावः। अवयवानां प्रत्यक्षत्वे साधकमाह-अन्यथेति। उक्तवैपरीत्ये, अवयवानामपि प्रत्यक्षत्वाभाव इत्यर्थः। पश्य मृगो धावतीत्यत्र मृगकर्तृकधावनक्रियाया दर्शनाक्रियानिरूपितकर्मत्वं न स्यात्। तथा च तादृशप्रयोगे भाष्यसंमतैकवाक्यत्वानुपपत्तिरिति भावः। ननु क्षणावच्छिन्ना अवयवा अपि अप्रत्यक्षा एव। वस्तुसौक्ष्म्यवत्सूक्ष्मकालावच्छिन्नत्वस्यापि प्रत्यक्षे प्रतिबन्धकत्वावश्यकत्वेन प्रत्यक्षासंभवात्। अत्यन्तापरदृष्टेति भाष्यस्यापि समूहरूपेणावयवरूपेण च प्रत्यक्षप्रमाणेनात्यन्तमदृष्टेत्येवार्थः। तस्मादादित्यगतिवदुत्तरदेशसंयोगादिरूपफलानुमैयैव सर्वा क्रिया। पश्य मृगो धावतीत्यत्र दृशेर्ज्ञानसामान्यार्थक्रत्वाङ्गीकारेण क्षिप्रं क्षिप्रं देशान्तरसंयोगदर्शनेन च धावनमनुमीयत इत्यनुमितिविषयत्वमेव तत्र धावनस्येति लघुमञ्जूषायां नागेशभट्टैरुक्तत्वात्तदनुसारेण परोक्षपदसार्थक्यं प्रदर्शयति-व्यापाराविष्टानामिति। व्यापारविशिष्टानां क्रियानुकूलसाधनानामेवात्र पारोक्ष्यं विविक्षितमित्यस्य व्यापारविशिष्टे कारके परोक्ष इति विशेषणं, न तु धात्वर्थक्रियायां, तस्या अतीन्द्रियत्वेन परमाणोरिव बहिरिन्द्रियजन्यप्रत्यक्षायोग्यत्वात्। ततश्च अनद्यतनभूतकालिको यो व्यापारस्तादृशव्यापारविशिष्टः परोक्षश्च यो देवदत्तादिस्तन्निष्ठक्रियावाचकाद्‌धातोर्लिडिति परोक्षे लिडिति सूत्रार्थः। तेन पचनादिक्रियानाविष्टस्य चैत्रस्य प्रत्यक्षत्वेऽपि चैत्रः पपाचेति प्रयोनस्य नानुपपत्तिः। पचनादिव्यापारविष्टस्य परोक्षत्वादिति भावः। नोक्तदोष इति। प्रयोक्तुर्व्यापाराविष्टसाधनस्य देवदत्तादेः प्रत्यक्षत्वदाशायां \`अयं पपाच' इति प्रयोगवारणार्थतया परोक्षपदसार्थक्ये सतिः अव्यावर्तकत्वरूपो दोषो नेत्यर्थः। व्यापाराविष्टानामित्यस्य प्रयोजनमाह-अयं पपाचेति। व्यापाराविष्टस्य प्रत्यक्षत्व एव लिण्नेष्यते, न तु व्यापारानाविष्टस्य प्रत्यक्षत्व इति भावः। एवं च प्रयोक्तुः प्रत्यक्षाविषयकर्तृकस्थल एव चैत्रः पपाचेति लिट्‌प्रयोगो भवति। यदा हि प्रयोक्ताऽनद्यतनभूतकालिकगमनादिक्रियाकर्तारं सज्जीकृताश्वादिकं बद्धपरिकरं गमनोद्यतं साक्षात्कृतवांस्तदाऽयं जगामेति। प्रयोगो न भवति व्यापाराविष्टस्य धद्धपरिकरादिकस्य गन्तुः परोक्षत्वाभावात्। यदा तु तादृशगमनादिक्रियाकर्तारं क्रियानाविष्टत्वेन साक्षात्करोति तदाऽयं जगामेति लिड् भवति। क्रियाविष्टस्य गन्तुः परोक्षत्वादिति तात्पर्यम्। यद्यपि क्रियाय अप्रत्ययत्वे, विशिष्टज्ञाने विशेषणज्ञानस्य कारणत्वेन तत्र विशेषणभूतक्रियायाः प्रत्यक्षत्वाभावेन तादृशक्रियाविशिष्टसाधनप्रत्यक्षं दुरुपपादमेव, तथा च तद्वैयर्थ्यं तदवस्थमेव तथाऽपि फूत्कारसीत्कारादिक्रियावैशिष्ट्यसमये साधनसमये साधनपरोक्षत्वस्य विवक्षितत्वान्नोक्तदोष इति ध्येयम्। यत्र साधनशक्तयाश्रयभूतं फूत्कारसीत्कारादिविशिष्टं संरब्धरूपं द्रव्यं प्रत्यक्षं तत्र धात्वर्थ एव प्रत्यक्षाभिमानो लौकिकानां, अभिमानो मिथ्याज्ञानं तद्व्य वृत्तये परोक्षग्रहणमिति यावत्। अवेदं बोध्यम्-प्राचीनमते परोक्षत्वं धात्वर्थे विशेषणं, नवीनमते तु धात्वर्थसाधने तद्विशेषणम्। तत्र प्रथममतमेवोचितम्। यतो धातोरित्यधिकारस्य धात्वर्थे लक्षणायां स्व(धातु)वाच्यत्वं संबन्धः, साधनलक्षणायां तु स्व(धातु)वाच्यसाधनत्वं संबन्ध इति गौरवात्। न च सर्वा क्रिया परोक्षेत्यव्यावर्तकं तत्। समुदायस्य परोक्षत्वेऽपि प्रत्येकमवयवस्यापरोक्षत्वात्। अत एव \`पिण्डीभूता न निदर्शयितुं शक्या इति भाष्ये विशिष्य पिण्डीभूताया एव निर्दर्शयितुमशक्त्यत्वं प्रदर्शितम्। अतएव पश्य मृगो धावतीत्यत्र धावनाक्रियाया एव पश्येत्यत्र कर्मत्वं सर्वसिद्धमेव। न च प्रत्येकं न क्रियात्वमिति वाच्यम्। तावताऽपि घात्वर्थत्वाक्षतेः किं च फलस्यापि स्वजनकव्यापारगतपौर्वापर्यारोपेण क्रियात्वम्। अत एव च्यते तण्डुलः स्वयमेवेत्यादौ फलमात्रवाचकत्वे तस्य धातुसंज्ञासिद्धिः। परोक्षत्वमपि भाप्योक्तं क्रियायां संगच्छत इति प्रतिभाति इति। नन्वेवं क्रियायाः क्रियाविष्टसाधनस्य वा प्रत्यक्षत्वे लिडनुपपन्न इत्याशङ्कते-कथं तर्हीति। उदयनः किरणावलीं व्यातेने इत्यत्रेत्यर्थः। वितस्तरे इत्यर्थः। तनु विस्तार इति स्मरणात्। कथंत्वे हेतुमाह-स्वक्रियाया इति। उदयनकर्तृकक्रियायः प्रयोक्तुरुदयनस्यावश्यं प्रत्यक्षत्वेन विस्तारक्रियायाः पारोक्ष्याभावाल्लिडनुपपन्न इत्यर्थः। साधनपारोक्ष्यपक्षे क्रियाविष्टसाधनस्य स्वप्रत्यक्षत्वादिति हेतुर्वोध्यः। ननु स्वव्यापारस्यापि वर्तमानदशायां विषयान्तरासक्तिरूपव्यासङ्गादिना स्वयमप्रतिसंधानेऽपि ततः कर्येणानुमितौ भवत्येव लिट्। यथा-बहु जगद पुरस्तात्तस्य मत्ता किलाहम्' इति। अत्र यथा हर्षातिरेकादिना मनसोऽसंनिहितत्वात्क्रियापारोक्ष्यं तद्वत्प्रकृतेऽपि विषयान्तरसंचाररूपव्यासह्गादिना उदयनकर्तृकव्यापारस्य व्यापारविशिष्टसाधनस्य चोदयनप्रत्यक्षविषयत्वाभावरूपपरोक्षत्वसंभवान्न लिटोऽसंगतिरिति चेन्न। स्वव्यापारस्य यताकथंचित्परोक्षत्वोपपादनेऽपि तत्रानद्यतनातीतत्वयोरुपपायितुमशक्यत्वेन लिटोऽसंगतिरेवेत्याह-बहुतरमन प्रणीति। अतिशयितं यन्मनःप्रणिधानं मनसस्तदेकतानत्वं तन साध्यो य शास्त्रार्थनिर्णयस्तज्जनके वाक्यसंदर्भविरचनरूपग्रन्थे या विस्तृतिक्रिया तस्यामद्यतनभिन्नत्वं वर्तमानध्वंसप्रतियोगिक्रियाश्रयकालत्वरूपभूतत्वं चोपपादयितुं सर्वथा दुःशकमिति \`व्यातेने' इति अनद्यतनातीतत्वार्थको लिट्‌प्रयोगोऽयुक्त एवेति भावः। असंभवादिति। किरणावलीकर्मकविस्तारानुकूलव्यापारावच्छेनाद्यतनभिन्नत्वाभावादतीतकालसंबन्धाभावाच्च तदसंभव इत्याशयः। व्यातेने इत्यादि तु भूतत्वानद्यतनत्वपरोक्षत्वानामारोपेणोपपन्नम्। आरोपफलं तु ग्रन्थेऽतिसुकरत्वशीघ्रनिष्पाद्यत्वादिप्रत्यायनम्। तत्फलं त्वध्येतॄणां पदार्थतत्त्वनिश्चयफलकैतद्‌ग्रन्थं ज्ञातुं सोत्कण्ठानामाह्‌लाद इत्यादि मञ्जूषायामनुर्संधेयम्। कृभ्वाद्यनुपयोगस्थलेऽप्रयुक्तानां कृभ्वसां क्रियासामान्यमर्थः। क्रियात्वरूपसामान्यधर्माश्रय इति यावत्। आम्‌प्रकृतेस्तु तत्तत्क्रियाविशेषः। सामान्यविशेषयोरबेदान्वयः। तथा च \`एधांचक्रे' इत्यत्र एकचैत्राभिन्नाश्रयिका भूतानद्यतनकालाधिकरणिका पारोक्ष्पवती वृद्ध्यभिन्ना क्रियेति बोधो ज्ञेयः। अथवा एकत्वपरोक्षत्वविशिष्टचैत्राभिन्नाश्रयिका भूतानद्यतनकालाधिकरणिका वृद्ध्यभिन्ना क्रियेति बोधः। लुडर्थमाह-अनद्यतने लुडिति सूत्रादिति। भविष्यति गम्यादय इत्यतो भविष्यतीत्यनुवर्तते। धातोरित्यधिकृतम्। भविष्यत्यनद्यतन इत्यस्य धात्वर्थक्रियायामन्वयः। तथा च भविष्यदनद्यतनकालवृत्तियां क्रिया तद्वाचकाद्वातोर्लुडिति तदर्थः। अनद्यतनपदार्थो लिट्‌सूत्रे पूर्वमुक्तः। भविष्यत्त्वं च वर्तमानप्रागभावप्रतियोगिक्रियाश्रयकालत्वम्। उदाहरणं-घटः श्वो भवितेति। अत्र घटनिष्ठसत्तायाः परिस्मिन्नहनि भावित्वेनाद्य तादृशसत्तायाः प्रागभावो वर्तत इति वर्तमानो यः प्रागभावस्तादृशाभावप्रतियोगिनी या क्रिया घटनिष्ठसत्ता तादृशसत्ताश्रयपरिदिनरूपकालत्वं भविष्यत्त्वमिति लक्षणसमन्वयः। एकघटाभिन्नाश्रयिका भविष्यदनद्यतनकालधिकरणिका सत्तेति बोधः। ननु कारिकामां श्वो भाविनीत्युक्तं तदयुक्तम्। यतः श्वःशब्दार्थस्याव्यहितागमिदिनतया तृतीयादिदिनभाविन्यपि पाकादौ पक्तेत्यादिप्रयोगस्येष्टत्वादतः श्वो भाविनीत्यस्यानद्यतने भाविनीत्यर्थः सार उक्तः। एवं च श्वोग्रहणमनद्यतनोपलक्षणमिति भावः। एवं च चेत्रस्तण्डुलं पक्ता इत्यत्र तण्डुलनिष्ठविक्लित्त्यनुकूला एकचैत्राभिन्नाश्रयिका भविष्यदनद्यतनकालिकी क्रियेति बोधः। लृडर्थमाह भविष्यसामान्य इति। अद्यतनानद्यतनैतदुभयचगत भविष्यत्त्वमात्र इति यावत्। तत्र प्रमाणमाह-लॄट् शेषे चेति। दातोरित्यधिकृतम्। अनुवृत्तस्य भविष्यतीत्यस्य धात्वर्थक्रियायामन्वयः। पूर्वसूत्रे क्रियायां क्रियार्थायामित्यर्थनिर्देशः, ततोऽन्यः शेष इति क्रियायां क्रियार्थायामसत्यामिति लभ्यते, चकारात्तस्यां सत्यामपीति। तथा च भविष्यत्कालवृत्तिर्या क्रिया तद्वाचकाद्धातोर्लृड् भवति क्रियार्थकक्रियायां सत्यामसत्यां चेति तदर्थः। उदाहरणं-घटो भविष्यतीति। एकघटाभिन्नाश्रयिका भविष्यत्कालिकी भवनक्रियेति बोधः। तत्त्वं चेति। भविष्यत्त्वं चेत्यर्थः। अवेदं वोध्यम्-अनद्यतनभविष्यत्यपि भविष्यत्त्वमात्रविवक्षायां लृडेव। यथा-सावर्णिको मनुर्नाम भवान्भुविभविष्यति, इत्यादौ। एवमनद्यतनभूतेऽपि भूतत्वमात्रविवक्षायां लुङ्, यथा सुरथो नाम राजाऽभूत्, इत्यादाविति। ननु लृट् इत्येव सूत्रमस्तु। शेषे चेति मास्तु। भविष्यदर्थाद्धातोर्लृङित्येतावतैव क्रियार्थकक्रियायां सत्यामसत्यां च लृटः सिद्धेरिति चेन्न। शयिष्यत इति स्थीयते इत्यादौ क्रियार्थकक्रियायां सत्यां तुमुन्ण्वुलाविति तुमुना लृटो बाधापत्तेः। न च वासरूपविधिना लृटः सिद्धिरिति वाच्गम्। क्तल्युट्‌तुमुन्खलर्थेषु वातरूपविविर्नेति वासरूपविधेर्निषेधात्। शयिष्यत इत्यत्र भावे लृट्, इतिशब्दस्तु द्वयोः संबन्धबोधकः। तथा च भविष्यत्कालिकशयनफलिका मत्कर्तृका स्थितिरिति बोध-। विध्यादेर्लेडर्थत्वे प्रमाणमाहलिङर्थे लेडिति। ननु लिङर्थे लेड्विधानेऽपि कथं तस्य विध्याद्यर्थकत्वमत आह-लिङर्थश्च विध्यादिरितीति। आदिना निमन्त्रणादीतां तत्सूत्रोक्तानां ग्रहणम्। लोडर्थमाह-प्रार्थनेति। प्रतीकमिदं प्रार्थनादावित्यस्य। प्रार्थनस्याऽऽदिः, प्रार्थनमादिर्यस्येति तत्पुरुषबहुव्रीह्योस्तन्वेण निर्देश इत्याशयवानाहआदिना विध्याद्याशिष इति। अत्रार्थे प्रमाणमाह-आशिषि लिङ्लोटावित्यादि। तथाऽवगमादिति। लोटो विध्याद्याशीरर्थावगमादित्यर्थः। उदाहरणमाशीर्विषयकमाह-भवत् ते शिवप्रसाद इति। आशीस्तु-सुखादिशुभविषयकाशंतनरूपेच्छा, सा च लोट्‌लिङाद्यन्तशब्दप्रयोक्तृगता। तादृशेच्छायाश्च विषयतासंबन्धेन कारकविशिष्टक्रियायामन्वयः। तथा च-सुखादिशुभविषयकमतेकर्तृकाशंसनरूपेच्छाविषयः-त्वत्संबन्धिशिवकर्तृकप्रसादकर्तृकं भवनमिति बोधः। विध्यादिपदार्थानामिदानीं निर्णयाभावात्तदुहारणाप्रदर्शनं ज्ञेयम्। ननु विध्यादीनामनिर्णये कथं लेटलोटारेर्थानिर्णय इत्यत आह-एतयोरिति। लिङर्थ एव लेट्‌लोटोरर्थ इत्यर्थः। तन्निर्णयेनेति। लिङर्थनिर्णयेनैव लेट्‌लोटारेर्थनिर्मयो भविष्यतीत्यर्थः। लिङर्थनिर्मयस्तु विधिनिमन्त्रणोतिलिङ्‌विधायकसूत्रे करिष्यत इति भावः॥ 22 ॥  
 लङादीति । आदिपदेन लिङ्‌लुङ्‌लृङां ग्रहणम्। ङितामिति। ङकारेत्संज्ञकानां लङादिचतुर्णामित्यर्थः। अर्थं प्रदर्शयन्नाह-ह्यो भूते प्रेरणादौ चेति। ह्यःशब्दार्थस्याव्यवहितातीतदिनतया तदर्थविवक्षे द्व्यदिदिनव्यवहितभूतेऽपीष्टो लङ् न स्यादतस्तदनद्यतनभूपोपलक्षमित्याशयवानाह-अनद्यतने भूत इति। उपलक्षणत्वे प्रमाणं ब्रूते-अनद्यतने लङिति सूत्रादिति। अत्र धातोरिति भूत इति चाधिकृतम्। अनद्यतन इति भूतविशेषणम्। भूत इति च धात्वर्थक्रियाविशेषणम्। तथा चानद्यतनभूतकालवृत्तिर्या क्रिया तद्वाचकाद्धातोर्लङिति तदर्थादित्यर्थः। भूतत्वं च-वर्तमानध्वंसप्रतियोगिक्रियाश्रयकालत्वमित्युक्तमेव। उदाहरणगाह-अस्य पुत्र इति। यदा च लङ् प्रयुज्यते तत्प्राग्दिन एव पुत्रोत्पत्तेः संपूर्णतया जातत्वेन क्रियाया वर्तमानध्वंसप्रतियोगित्वरूपानद्यतनभूतकालवृत्तित्वं संगतम्। तथा चानद्यतनभूतकालिक एतत्संबन्ध्येकपुत्राभिन्नाश्रयक उत्पत्त्यनुकूलो व्यापार इति बोधः। प्रेरणादेर्लिङर्थत्वे प्रमाममाह-बिधिनिमन्त्रणेत्यादि। विध्यादिष्वर्थेषु द्योत्येषु वाच्येषु वा धातोर्लिङ् स्थादिति तदर्थादित्यर्थः। विध्यादीनां द्योत्यत्वं वाच्यत्वं चेति पक्षद्वयमपि भाष्ये स्थितम्। तत्र द्योत्यत्वे इत्थमुपपत्तिः-विध्यादीनां लिङ्‌वाच्यत्वमनुचितम्। तथाहि सति कर्त्राद्यर्थानां लडादिलकारान्तरे चरितार्थानां विध्यादयोऽर्था बाधका भवेयुः। ततश्च लिङः कर्त्राद्यभिदायकत्वं न स्यात्। तथा च चैत्रमैत्रौ भवेतामित्यादौ कर्तुरभानात्तद्गतद्वित्वाद्यप्रतीतौ द्विवचनबहुवचनानापत्तिः। सार्वधातुकस्य कर्त्रर्थकत्वाभावाच्छबाद्यनुपपत्तिः। लिङो विध्याद्यर्थाभिधायकत्वेन कर्त्राद्यभिधायकत्वाभावाद्युष्मदादेस्तिङ्‌वाच्यकारकवाचकत्वाभावेन पुरुषव्यवस्था न स्यात्। नुरुक्तोदाहरणेऽभिहतत्वप्रयुक्ततृतीयादिविरहश्च न सिध्येदिति विध्यादीनां लिङ्‌द्योत्यत्वमेव युक्तम्। वाच्यत्वे त्वित्थमुपपत्तिः-विध्यादिभिः कर्त्रादयो न बाध्यन्ते। परस्परविरोधाभावात्। शक्ततावच्छेदकभेदेनार्थद्वयस्यापि संभवात्। तथा हि-लः कर्मणीत्यत्र \`लः' इति बहुवचननिर्देशेन सर्वलकाराणां संग्रहाल्लिङोऽपि कर्त्रादयोऽप्यर्थाः स्युरेव। तथा च कर्त्राद्यर्थे शक्ततावच्छेदकं लकारत्वं, विध्याद्यर्थे तु लिङ्‌त्वमिति भावः। किं च कर्त्रादयोऽपि निरवकाशा एव। न च लडादयोऽवकाशाः। विध्यादिवद्वर्तमानत्वादेरपि लडादिवाच्यत्वादिति ज्ञेयम्। अथापि भवेदित्यादौ धात्वर्थं प्रति विध्यादेः प्रत्ययार्थतया विशेष्यत्वं स्यात्। तथा चैकचैत्राभिन्नाश्रयकं विधिविषयो भवनमिति धात्वर्थमुख्यविशेष्यकशाब्दबोधवर्मनमयुक्तं स्यात्। प्रत्ययार्थतया विशेष्यत्वापादनस्य कर्त्रादावपि तुल्यत्वात्। प्रत्ययार्थः प्रधानं, प्रकृत्यर्थो विशेषणमित्पौत्सर्गिकमाख्याते त्यज्यते, बावप्रधानमाख्यातमिति भाष्यानुरोधादिति चेत्तर्हि तत एव न दोष इत्यवधेयम्। विध्यादिशब्दार्थान्निर्वक्ति-तत्रेति। तेषां विध्यादीनां मध्यइत्यर्थः। प्रेरणमिति। प्रवर्तनमित्यर्थः। प्रवर्ततं च प्रवृत्त्यनुकूलो व्यापारः। यथा निकृष्टस्य भृत्यादेः प्रभुणा स्वाभिलषिते प्रवर्तनम्। इथमेवाऽऽज्ञा। अप्रवृत्तप्रयोज्यस्य तदभिलषिताज्ञातोपायप्रवर्तनमुपदेशः। यथा स्वर्गकामो यजेतेत्यादिः। यथा वाऽनेन पथा याहीत्याप्तवचः। सोऽपि विधिरेव। आद्ये स्वर्गोऽभिलषितः। अत्राप्रवृत्तस्य प्रयोज्यस्य देवदत्तादेर्यदभिलषितं स्वर्गः, तत्प्रातिविषये योऽज्ञातोपायः-यागः, तादृशे स्वर्गप्राप्त्युपायभूते यागे प्रवर्तनं देवदत्तादेरनेन वाक्येन क्रियत इत्ययमपि विधिरित्यर्थः। अन्त्ये काश्यादिप्राप्तिरबिलषितमित्याद्यूह्यम्। भृत्यादेर्निकृष्टस्येति। स्वसमानोत्तमयोः प्रवर्तनायामतिव्याप्तिवारणाय निकृष्टत्वोक्तिः। एवं च न तत्र विधित्वमिति भावः। आज्ञाप्यत्वेन निकृष्टत्वं विवक्षितमिति बोदयितुं-भृत्यादेरिति। तेन स्वापेक्षयाऽधिकवयस्कभृत्यप्रेरणाया विधित्वमेव। नियोगकरणमिति। आवश्यके श्राद्धभोजनादौ स्वभिलषिते दौहित्रादेः प्रवर्तनमित्यर्थः। आमन्त्रणमिति। स्वामिलषिते कामचारेण प्रवदौहित्रादेः प्रवर्तनमित्यर्थः। आमन्त्रणमिति। स्वामिलषिते कामचारेम प्रवर्त्यप्रवर्तनमित्यर्थः। कामचारश्च प्रवर्त्यस्यैव। एषैव च कामचारानुज्ञा। प्रवृत्तस्य प्रयोज्यस्य निवृत्तिप्रतिबन्धेन तद्धिते प्रवर्तिकोक्तिरनुज्ञा। आरब्धं कुर्वेवेत्येवंरूपा। तथा कुरुष्व यथाहितमित्यप्यनुज्ञैव। एतत्सर्वोपलक्षणमामन्त्रणम्। अधीष्ट इति। सत्कारपूर्वक इति। सत्कृत्य क्वचनोचिते महति कर्मणि प्रवर्तनमित्यर्थः। यथा-पाणवकमध्यपयेति। एषैवाभ्यर्थना। प्रार्थना तु स्वाभिलषितवस्तुदानादिप्रवर्तिकोक्तिः। संप्रश्नः-संप्रधारणमिति। एकतरकोटिकनिर्णयेच्छा। यथा-किं भो वेदयधीयीयोत तर्कमिति। एतच्चतुष्टयेति। विध्याद्यधीष्टान्तेषु चतुर्ष्वनुस्यूतमनुगतं यत्प्रवर्तनात्वं प्रवर्तनागतं सामान्यं तद्रूपेणव चतुर्णां वाच्यता स्वीकर्तव्या शक्यतावच्छेदकत्वे लाघवात्, न तु विधित्वादितत्तद्विशेषरूपेण, शक्यतावच्छेदकत्वे गौरवात्। यजेतेत्यादिविधिवाक्याद्विध्यादीनां बोधस्य सर्वानुभवसिद्धत्वेऽपि तत्तद्विशेषरूपेण वाच्यतायां तत्तद्रूपस्यनेकत्वेन शक्यतावच्छेदकानेकत्वस्य दुर्वारतया गौरवात्प्रवर्तनात्वेन वाच्यतायां प्रवर्तनात्वस्यैकत्वेन तस्य शक्यतावच्छेदकत्वकल्पने लाघवं भवतीति प्रवर्तनात्वेनैव विध्यादीनां वाच्यतोचितेति भावः। अवार्थे वाक्यपदीयानुकूल्यं दर्शयितुमाह-उक्तं चेति। हरिकारिकायामित्यर्थः। प्रवर्तनारूपमिति। प्रवर्तनाया रूपं प्रवर्तनात्वमित्यर्थः। तत्प्रवर्तनात्वं विध्यादिषु चतुर्षु अनुगतमस्तीत्यतस्तत्रैव प्रवर्तनात्ववत्येव लिङ् विधातव्यः, आकृत्यधिकरणन्यायेन धर्ममात्रे शक्तिरिति मते प्रवर्तनात्व एव लिङ विधातव्य इति यथाश्रुतमेव साधु। किं भेदस्येति। तत्तद्विशेषरूपेण पार्थक्याद्भेदविवक्षया किं प्रयोजनं न किमपीत्यर्थः। प्रत्युत भेदविवक्षा गौरवग्रस्तेति भावः। नन्वेवं तर्हि सूत्रकृता चतुर्णां पृथगुपादानं किमति कृतं तदाशयमाह-न्यायव्युत्पादनेति। न्यायः-विध्यादितत्तत्पदप्रवृत्तिनिमित्तविशेषः, तदवगमार्थमित्यर्थः। प्रवर्तनाया भेदबोधनायेति यावत्। ननु लोकव्युत्पत्त्यैव तदवगमो भवेदित्यत आह-प्रपञ्चार्थमिति। लोकव्यवहारेण प्रवर्तनाबेदावगम उत्तमाधिकारिणां सुशकः, मध्यमाद्यधिकारिणां तु दुरवगम इति तेषां स्पष्टप्रतिपत्तये सूत्रे चतुर्णामुपादानमिति भावः। प्रवर्तनात्वं चेति। प्रोपसृष्टाद्‌वृतुधातोर्ण्यन्ताण्ण्यासश्रन्थो युजिति युचि निष्पन्नस्य प्रवर्तनाशब्दस्य प्रवृत्त्यनुकूलो व्यापारविशेषोऽर्थः। तस्य व्यापारविशेषस्य स्वरूपतः प्रवृत्तिजनकत्वादर्शनात्प्रवृत्तिविषयस्येष्टसाधनत्वज्ञानत्वज्ञानद्वारैव तस्य प्रवृत्तिजनकत्वं वाच्यम्। अन्यथा प्रवृत्तिविषयस्येष्टसाधनत्वाज्ञाने प्रवृत्त्यनुपपत्तिः स्यात्। अतः प्रवृतितजनकं यज्ज्ञानं, तादृशज्ञानीयविषयतायां यवच्छेदकं तत्त्वमवच्छेदकत्वंतद्‌रूपमेव प्रवर्तनात्वमित्यर्थः। तच्चेति। प्रवृत्तिजनकज्ञानीयविषयतावच्छेधकत्वं चेत्यर्थः। तदेवेति। इष्टसाधनत्वमेवेत्यर्थः। एवकारेम कृतिसाध्यत्वादेर्व्यावृत्तिः। विध्यर्थो ज्ञेय इति शेषः। नन्विष्टसाधनत्वज्ञानस्येव कृतिसाध्यताज्ञानस्यापि प्रवृत्तिहेतुत्वमवश्यमङ्गीकर्तव्यम्। अत एव कृत्यसाध्यसुमेर्वानयनादावप्रवृत्तिरुपपद्यत इति चेदाह-यद्यपीत्यादि। एतदिति। प्रवृत्तिजनकाज्ञानविषयतावच्छेदकत्वभित्यर्थ-। कृतिसाध्यत्वस्यापीति। अस्तीति शेषः। तत्सत्त्वे हेतुमाह-तज्ज्ञानस्येति। कृतिसाध्यत्वज्ञानादपि प्रवृत्तिदर्शनादित्यर्थः। कृतिसाध्यत्वज्ञानस्य प्रवृत्तिहेतुत्वं निरस्यति-तथाऽपीति। लोकत एवेति। यागो मत्कृतिसाध्यः, मत्कृतिसाध्यत्वविरोधिधर्मानाक्रान्तत्वादित्याद्यनुमानाख्यलौकिकप्रमाणादेवेत्यर्थः। गम्यत इति। यागादौ सर्वत्र कृतिसाध्यत्वमनुमानेनावगम्यत इत्यर्थः। यागादौ स्वर्गादिष्टसाधनत्वं तु न लौकिकप्रमाणतोऽवगन्तु शक्यं किंतु वेदेनैव तदवगन्तुं शक्तत इति तव शक्तिकल्पनमावश्यकमिति भावः। अन्येतु कृतिसाध्यताज्ञानं न प्रवर्तकं, कृत्यसाध्यत्वेन निश्चिते प्रवृत्तिस्तु न, तत इष्टाभावेन वृथाश्रमजनकत्वेन द्वेषादिति वदन्ति। एवं च कृतिसाध्यत्वस्यान्यलभ्यत्वादनन्यलभ्यो हि शब्दार्थ इति न्यायान्न तल्लिङ्शक्यमिति भावः। ननु मधुविषसंपृक्तान्नभोजनादौ प्रवृत्तिवारणाय बलवदनिष्टाजनकत्वज्ञानस्यापि प्रवृत्तिहेतुत्वं कल्पनीयं, तथा च तत्रापि लिङः शक्तिरावस्यकीति चेदाह-बलवदनिष्टेत्यादि। बलवदनिष्टाजनकत्वज्ञानं चेत्यर्थः। न हेतुरिति। न प्रवृत्तिहेतुरित्यर्थः। ननु यागपाकदेरपि नान्तरीयकानिष्टदुःखजनकत्वेन कथं तत्र प्रवृत्तिः स्यादत उक्तं बलवदिति। तथा च यागपाकादौ यत्किंचिद्‌दुःखादिस्वल्पानिष्टजनक्तवेऽपि सुखाधिकदुःखाभावाद्बलवदनिष्टाजनकत्वेन प्रवृत्तिर्भवत्येव। बलवदनिष्टं च सुखाधिकदुःखमिति भावः। बलवदनिष्टाजनकत्वज्ञानस्य प्रवृत्तिहेतुत्वाभावे युक्तिमाह-द्वेषाभाबेनान्यथासिद्धत्वादिति। अयं भावः-कार्यमात्रं प्रति प्रतिबन्धकाभावो हेतुरित्यवश्यमङ्गीकरणीयम्। अन्यथा चक्रचीवरकुलालादियावदपेक्षितकारणसामग्रीसत्त्वेऽपि यद्‌घटोत्पत्त्यदर्शनं तन्न संगच्छेत। प्रतिबन्धकाभावस्य हेतुत्वे तु तत्र सहसैव कुलालस्याऽऽमवातरूपरोगविशषोपद्रुतत्वाज्जडीभूतकलेवरत्वरूपप्रतिबन्धकसत्त्वेन युज्यते घटोत्पत्त्यदर्शनम्। मधुविषसंपृक्तान्नभोजने तृप्तिसुखापेक्षयाऽधिकस्य मरणरूपदुःखातिशयस्य सत्त्वात्तादृशदुःखे यो द्वैषस्तादृशद्वेषरूपप्रतिबन्धकसत्त्वेन प्रवृत्त्यभावः। यत्र तु तादृशप्रतिबन्धकस्याभावस्तत्र प्रवृत्तिर्भवत्येव। यथा बह्वायासद्रव्यव्ययादिसाध्ये यागादौ बहुतरदुःखजनकत्वेऽपि तादृशदुःखे स्वर्गसुखापेक्षयाऽधिक्याभावेन द्वेषाभावाद्‌द्वेषरूपप्रतिबन्धकाभावात्प्रतृत्तिर्निर्बाधा। एवं च द्वेषाभावेन(प्रतिबन्धकाभावेन)प्रवृत्त्युपपत्तौ न यलवदनिष्टाजनकत्वज्ञानस्य प्रवृत्तिहेतुत्वं स्वीकार्यम्। प्रतिबन्धकाभावेनान्यथासिद्धेः-गतार्थत्वान्न पृथग्बलवदनिष्टाजनकत्वज्ञानस्य प्रवृत्तिहेतुत्वं कल्पनीयमिति भावः। किं च नियतान्वयव्यतिरेकाभ्यां कार्यकारणाभावो निश्चीयते तान्त्रिकैः। तत्रान्वयव्यभिचाराभावेऽपि व्यतिरेकव्यभिचारदर्शनेन बलवदनिष्टनरकपातादिजनकत्वज्ञानसत्त्वेऽपि आस्तिककामुकस्य रागान्धस्य परकीयसुन्दरीगमने रागौत्कट्येन द्वेषाभावकल्पनया प्रवृत्तिदर्शनेन व्यभिचारात्-व्यतिरेकव्यभिचारात्कारणाभावे कार्यसत्त्वरूपाद्बलवदनिष्टाजनकत्वज्ञानस्य न प्रवृत्तिहेतुत्वं संभवतीत्यर्थः। बलवदनिष्टाजनकत्वज्ञानसत्तेव प्रवृत्तिसत्त्वमित्यन्वयः, बलवदनिष्टाजनकत्वज्ञाना भावे(बलवदनिष्टजनकत्वज्ञानसत्त्वे)प्रवृत्त्यभाव इति व्यतिरेकः। व्यतिरेकव्यभिचारस्तु कारणाभावे कार्यसत्त्वरूपः। परकीयसुन्दरीमने बलवदनिष्टाजनकत्वज्ञानरूपकारणाभावे प्रवृत्तिरूपपकार्यसत्त्वाद्व्यभिचार इति बोध्यम्। अत्राऽऽस्तिकेत्युक्त्या परकीयसुम्दरीगमने नरकसाधनताज्ञानसत्त्वावश्यकत्वं सूचितम्। उत्कटेच्छयेत्यनेन तत्र द्वेषाभावस्य भ्रमरूपत्वं सूचितम्। एतेन यत्र बलवदनीष्टजनकत्वज्ञानं तत्र द्वेषध्रौव्यं, यत्र तु द्वेषाभावस्तत्र बलवदनिष्टाजनकत्वज्ञानसत्त्वाद्युक्तैव प्रवृत्तिरिति न व्यतिरेकव्यभिचार इत्यपास्तम्। तत्र द्वेषाभावस्य भ्रमरूपत्वादिति भावः। एवं च वस्तुतो बलवदनिष्टजनकत्वज्ञानसत्त्वेन बलवदनिष्टाजनकत्वज्ञानरूपकारणाभावेऽपि आस्तिकस्य परकीयसुन्दरीगमने प्रवृत्तिदर्शनाद्‌दृढो व्यतिरेकव्यभिचार इत्याशयः। तथा च कृतिसाध्यत्वस्यानुमानेन गम्यत्वात्, बलवदनिष्टाजनकत्वस्य प्रवृत्त्यनुपयोगित्वाच्चेष्टसाधनत्वमेव लिङ्‌शक्यार्थ इत्याह-तस्मादित्यादि। प्रवर्तनेति। लिङाद्यर्थ इत्यर्थः। इष्टसाधनत्वमवे लिङादिशक्यमित्यत्र मण्डनमिश्रोक्तिं प्रमामयति-उक्तं चेति। पुंसां नेष्टेत्यादि। इष्टाभ्युपायत्वं-इष्टसाधनत्वं, तस्मादन्यः-बलवदनिष्टाजनकत्वादिः, पुंसां यागादिक्रियासु प्रवर्तको न-प्रवृत्तिजनकज्ञानविषयो न भवति, अपि तु इष्टसाधनत्वमेव प्रवृत्तिजनकज्ञानविषय इत्यर्थः। चशब्दो हतौ। यतः। प्रवृतितिहेतुं धर्मं-प्रवृत्तिजनकज्ञानविषयतावच्छेदकं धर्मं प्रवर्तनाशब्दार्थं वदन्तीत्यर्थः। अयं भावः-प्रोपसर्गविशिष्टवृतुधातोर्णिजन्ताद्युचि निष्पन्नः प्रवर्तनाशब्दः प्रवृत्त्यनुकूलव्यापारमाह। तादृशव्यापारश्च यागादिगतेष्टसाधनत्वज्ञानमेव। यजेतेत्याद्युक्तेऽपि यदा ह्यसौ यागादि मदिष्टसाधनमित्येवं जानाति तदैवायं यागादौ प्रवर्तते नान्यथेति दृष्टत्वात्। तथा च यागादिकर्तरि समवेतं यज्ज्ञानं तादृशज्ञानीयविषयता यागाभिन्ने मदिष्टसाधने, तादृशविषयतावच्छेदकं च, \`संभवति लघुधर्मस्यावच्छेदकत्वे गुरुधर्गस्यावच्छेदकत्वं न कल्प्यम' इति न्यायेन लघुत्वादिष्टसाधनत्वमेवेति तदेव प्रवर्तनाशब्दार्थः, स एव च लिङादिशक्य इति। प्रपञ्चितं चैतदिति। लौकिकप्रमाणावगतत्वात्कृतिसाध्यत्वज्ञानस्य, प्रवृत्त्यनुपयोगित्वाच्च बलवदनिष्टाननुबन्धित्वज्ञानस्य प्रवृत्तिहेतुतानिराकारणेनेष्टसाधनाताज्ञानस्यैव प्रवृत्तिहेतुत्वनिर्धारणं चेत्यर्थः। प्रपञ्चस्तु संक्षेपतो निरुक्तरीत्या दर्शितप्राय एवेति बोध्यम्।  
 आदिनेति। कारिकायां प्रेरणादौ चे त्यत्रत्यादिशब्देनेत्यर्थः। हेतुहेतुमतोरिति। हेतुभूताक्रियावाचकात् फलभूतक्रियावाचकाच्च धातोर्लिङ् स्याद्भविष्यतीति तत्सूत्रार्थः। हेतुहेतुमद्भावेति। हेतुर्हेतुमानशीश्चेत्यर्थः। तत्राऽऽशिष्युदाहरणमुक्तम्। अथ हेतुहेतुमद्भावोदाहरणं वक्ति-यो ब्राह्मणायेत्यादि। अवगोरणं हननार्थं दण्डाद्युद्यमनम्। ब्राह्मणायेति क्रियया यमभिषैतीतिवार्तिकात्पत्ये शेते इतिवत्संप्रदानत्वाच्चतुर्थी, तथा च यो-यत्कर्तृकः, ब्राह्मणाय-ब्राह्मणोद्देश्यकः, अवगुरेत्-दण्डाद्युद्यमनादिव्यापारः, तादृशव्यापारहेतुकाः, तं-तादृशपुरुषकर्मिकाः, शतेन यातयेत्-शतसंवत्सरपर्यन्तं यमदूतकर्तृका यातनाः, इति शाब्दबोधः। अत्र कारकविशिष्टक्रियायाः-यत्कर्तृकब्राह्मणोद्देश्यकदण्डाद्युद्यभनक्रियायाः, यातयेदिति यातनारूपक्रियायां हेतुहेतुमद्भावसंबन्धेनान्वयः, न तु हेतुहेतुमदर्थकत्वं लिङः। हेतुहेतुमद्भूतक्रियावाचकाद्धातोर्लिङिति सूत्रार्थस्य पूर्वमुक्तत्वात्। तादृशसंबन्धेनान्वयबोधे तात्पर्यग्रहकत्वेन सूत्रसार्थक्ये सति पुनस्तत्र लिङः शक्ति कल्पनस्य गौरवपराहतत्वात्। लुङर्थमाह-भूतमात्र इति। मात्रशब्दोऽवधारणार्थक इत्याशयवानाह-भूतसामान्य इति। भूतत्वरूपसामान्यधर्मावच्छिन्ने, न तु विशेषधर्मावच्छिन्न इत्यर्थः। तत्र प्रमाणमाह-मूते लुङिति सूत्रादिति। भूतत्वरूपसामान्यधर्मावच्छिन्नं \`भूते' इति पदमधिधिकृत्य धांतोर्लुङ्विधानादित्यर्थः। तत्र भूते इति धात्वर्थक्रियायां विशेषणम्। भूतकालिकक्रियावाचकाद्धातोर्लुङिति तदर्थः। अत्रेति। \`भूते' इत्यधिकारसूत्र इत्यर्धः। भूतत्वमाह-वर्तमानेति। वर्तमाने, वर्तमानो वा ध्वंस इति द्विविधसमाससंभवेऽपि अर्थैक्यसंभवाद्वर्तमानकालिको यो ध्वंस-अतीतक्रियाध्वंसः, तादृशध्वंसप्रतियोगिनी या अतीतक्रिया तस्यां प्रतियोगत्वसत्त्वाद्वर्तमानध्वंसप्रतियोगिक्रियाश्रयकालत्वं भूतत्वमित्यर्थः फलतीत्याशयेनाऽऽह-तच्च क्रियायां निर्बाधमिति। वर्तमानध्वंसप्रतियोगित्वं च क्रियायामतीतक्रियायामक्षतमित्यर्थः। तेन संप्रति घटस्य विद्यमानत्वेऽपि घटनिष्ठोत्पत्त्यनुकूलव्यापारस्य परिसमाप्तत्वादेकघटाभिन्नाश्रयको भूतकालिक उत्पत्त्यनुकूलो व्यापार इत्यर्थबोधकः, \`घटोऽभूत्' इति प्रयोग उपपद्यते। वर्तमानध्वंसप्रतियोगीत्यनेन भूतकालिकत्वं प्रदर्शितम्। अयमत्रेति। अयं-बुद्धिस्थत्वेन संनिहितो वक्ष्यमामः। संग्रह इत्यस्य द्रष्टव्य इत्यनेन संबन्धः। आद्य इति। अद्यभवोऽद्यतन इत्यर्थः। भेदादिति। तथाचाऽऽद्ये पचति, पक्ष्यति, अपाक्षीदिति त्रिविधोऽपि प्रयोगो दृश्यते। अन्त्य इति। अद्यतनभिन्नोऽनद्यतन इत्यर्थः। भूतो भविष्यंश्चेति। भूतत्वरूपसामान्यधर्मावच्छिन्नो भूतः, भविष्यत्त्वरूपसामान्यधर्मावच्छिन्नो भविष्यन्नित्यर्थः। भूतत्वमात्र इति। मात्रशब्दोऽवधारणार्थकः। भूतत्वरूपसामान्यधर्मेणैव विवक्षायां लुङ्, इत्यर्थः। अनद्यतनत्वावच्छिन्भूतत्वरूपविशेषधर्मेण विवक्षायां तु लङ्। तत्रैव परोक्षत्वविवक्षायां लिट्। भविष्यत्तामात्र इति। अत्रापि मात्रशब्दोऽवधारणार्थकः। भविष्यत्त्वरूपसामान्यधर्मेणैव विवक्षायां लॄट्। अनद्यतनत्वावच्छिन्नभविष्यत्त्वरूपविशेषधर्मेण विवक्षायां तु लुट्। हेतुहेतुमद्भावादीति। आदिशब्देन इच्छार्थेषु लिङ्‌लोटौ, शकि लिङ्‌चेत्यादिलिङ्‌निमित्तानां संग्रहः। अनयोरिति। भूतत्वभविष्यत्त्वरूपसामान्यधर्मेण विवक्षितयोर्भूतभविष्यत्कालयोरित्यर्थः। लॄङिति। लिङ्‌निमित्ते, भूते च, इति सूत्राभ्यां भूते भविष्यति च सामान्यधर्मेण विवक्षिते लृङ्‌विधानात्। लृङर्थभाह-सत्यामितीति। क्रियाया अनिष्पत्तौ गम्यमानायां भूते भविष्यति च काले हेतुहेतुमद्भावादिलिङ्‌निमित्ते सति लॄङ् भवतीत्यर्थः। अत्रार्थे प्रमाणमाह-इति सूत्रादिति। हेतुहेतुमद्भावादिलिङ्‌निमित्तत्वाक्रान्तक्रियावाचकाद्धातोर्भूतत्व-भविष्यत्त्वरूपसामान्यधर्मेण विवक्षिते भूते भविष्यति च काले लॄङ् स्यादिति तत्सूत्रार्थादित्यर्थः। तत्र भविष्यत्यर्थे उदाहरणं-सुवृष्टिश्चेदित्यादि। अत्र सुवृष्टिभवनं सुभिक्षभवनस्य हेतुः। सुभिक्षभवनं च हेतुमत्-फलमित्यर्थः। अत्रासकृत्प्राक्सुवृष्टिभवने सति सुभिक्षभवनं दृष्ट्वा भाविनोऽपि सुवृष्टिभवनस्य सुभिक्षभवनं प्रति हेतुत्वमनुमानादवगच्छति। एवं क्रियातिपत्तिमपि प्रतिबन्धकसद्भावात्साधनवैकल्याद्वाऽवगच्छति। प्रतिबन्धकसद्भावो यथा-समीपस्थयोर्बुधशुक्रयोर्मध्ये सूर्यश्चेत्स्यात्स वृष्टिप्रतिबन्धकः। तदुक्तं-बुधशुक्तौ समीपस्थौ कुर्वतः सजलां महीम्। तयोरन्तर्गतो भानुः समुद्रमपि शोषयेत्॥ एवमादिप्रतिबन्धकम्। साधनं-सजलं प्रवेशलग्नं दशमं सजलं चन्द्रशुक्रादिशुभग्रहाणां जललग्ने पूर्णदृष्ट्यादिकं स्त्रीपुरुषयोगश्चन्द्रसूर्ययोगः, गजमहिष्यादिजलप्रियवाहनयोगस्चेत्यादि। तस्य वैकल्यमभावः। एवं प्रतिबन्धकात्साधनाभावाद्वा सुवृष्टिक्रियाया अनिष्पत्ताववगतायां तदतिपत्त्यैव च सुभिक्षभवनक्रियाया अतिपत्तिर्गम्यते। प्रकरणात्क्रिययोरतिपत्तिरिति द्विवचनान्तस्य समासः। एवं हेतुहेतुमद्भावं क्रियातिपत्तिं च प्रमाणान्तरादवगत्य वक्ता वाक्यं प्रयुङ्क्ते-\`सुवृष्टिश्चेदभविष्यत्सुभिक्षमभविष्यत्' इति। तत्र हेतुहेतुमतोः सुवृष्टिभवनसुभिक्षभवनयोर्भविष्यकालविषययोरतिपत्तिरितो वाक्याद्गम्यते। तथा च सुवृष्ट्यभिन्नाश्रयकभिविष्यत्कालाधिकरणकातिपन्नभवनहेतुकं सुभिक्षाभिन्नाश्रयकं भविष्यत्कालिकमतिपन्नं भवनमिति बोधः। लृङ्‌समभिव्याहारे धातोर्लॄङो वाऽभावोऽप्यर्थः, अभावे धात्वर्थव्यापारस्यान्वयः, अभावयोश्च प्रयोज्यप्रयोजकभावसंबन्धेनान्वय इत्यभिप्रायेणोदाहरणान्तरमाह-वह्निश्चेत्प्राज्वलिष्यदित्यादि। अत्र पक्षे शाब्दबोधं प्रकटयति-वह्न्यमिन्नेत्यादि। वह्न्यभिन्नाश्रयको यः प्रज्वलनानुकूलव्यापारः, तादृशव्यापाराभावप्रयोज्यः-ओदनाभिन्नाश्रयको यो विक्लित्त्यनुकूलव्यापारस्तादृशव्यापाराभाव इत्यर्थः। अत्राभावयोः प्रयोज्यप्रयोजकभावसंबन्धोत्कीर्तनमभावप्रतियोगिनोर्वह्निप्रज्वलनौदनपाकयोर्हेतुहेतुमद्भावप्रदर्शनार्थम्। यस्याभावो यदभावाधीनः स तज्जन्य इति नियमात्। यस्य-ओदनपाकस्य अभावः, यदभावाधीनः-वह्‌निप्रज्वलनाभावाधीनः, अतः सः-ओदनपाकः, तज्जन्यः-वह्‌निज्वलनजन्य इति नियमार्थः। ततश्चौदनपाकाभावस्य वह्‌निप्रज्वलनाभावाधीनत्वेऽवगते तत्प्रतियोगिनोर्वन्हिप्रज्वलनौदनपाकयोर्हतुहेतुमद्भावावबोधः सुगमो भवतीत्याशयः। एवं भूतेऽप्युदाहरणं-यदि चैत्रो नाभविष्यत्तदोदनपाको नाभविष्यदित्याद्यह्यम्। कालिदासेन तु रघुवंशे बहुसमीचीनं भूतलॄङुदाहणं प्रदर्शितम्। यथा-परस्परेण स्पृहणीयशोभं न चेदिदं द्वंद्वमयोजयिष्यत्। अस्मिन्द्वये रूपविधानयत्नः पत्युः प्रजानां विफलोऽभविष्यत्। इति। अर्थनिर्देश इति। वर्तमाने लडित्यादिना प्रदर्शितो वर्तमानत्वाद्यर्थ इत्यर्थः। उपलक्षणमिति। लडाद्यर्थैकदेशप्रदर्शनमित्यर्थः। अर्थान्तरेऽपीति। लट् स्मे, स्मे लोट्, इत्यादिना भूतेऽपि प्राप्तकालेऽपि च लट्‌लोटादेर्दशनादित्यर्थः। प्रसिद्धत्वाद्वर्तमानत्वाद्यर्थे लडादेः शक्तिः, अन्यत्रार्थे तु लडादेर्लक्षणेति तु दर्शनान्तरीया रीतिः। वैयाकरणमते तु सर्वस्मिन्नुक्तेऽर्थे लडादेः शक्तिरेव, न लक्षणेति बोध्यम्। प्रसङ्गसंगत्या लडादिक्रमनियामकं ब्रवीति-एतेषामिति। दशलकाराणामित्यर्थः। अनुबन्धक्रम एवेति। अकारेकाराद्यनुबन्धक्रम एवेत्यर्थः। लङादीनां तु ङकारानुबन्धसहकृताकारेकाराद्यनुबन्धक्रमो नियामक इति। वर्तमाने लडित्यादिना पाणिनिनाऽऽदौ टिल्लकाराणां निर्देशादेव मीमांसकैर्लेटः पञ्चमो लकार इति व्यावहारः कृतः संगच्छते। एवं च पाणिनिनोक्ता लकारक्रमो मीमांसकानामपि संमत इति भावः। दिगिति। तदर्थस्तु यत्र प्रत्ययस्य प्रकृतेर्वाऽश्रवणं तत्र श्रूयमाणस्यैवाश्रुतार्थबोधकत्वं कल्प्यम्। अत एव यः शिष्यते स लुप्यमानार्थाभिधायीति प्रवादः संगतो भवतीति भावः॥ 23 ॥  
 इति वैयाकरणभूषणसारव्याख्यायां शांकर्यां लकारविशेषार्थनिरूपणम्।  
 रङ्गभट्टतनूजेन शंकरेण विनिर्मिते।  
 व्याख्याने भौषणे पूर्णो लकारार्थविनिर्णयः॥ 2 ॥















.







   ***॥ अथ सुबर्थनिर्णयः ॥***




 सुबर्थ इति। प्रतिपदिकप्रकृतिकानां स्वादीनामर्थानित्यर्थः। आहप्रतिपादयति-आश्रयोऽवधिरिति। आश्रयोऽर्थ इति। ननु कर्मणि द्वितीया, कर्तृकरणयोस्तृतीया, इत्याद्यनुशासनदर्शनाद्‌द्वितीयादीनां कर्मकरणद्यर्थकत्वं लभ्यते, नाऽऽश्रयार्थकत्वं, आश्रये द्वितीया, आश्रये तृतीया, इत्यादिविध्यभावादित्याशङ्क्याऽऽह-तथा हीत्यादिना। तच्चेति। चकारस्त्वर्थे। तत्‌कर्माणि द्वितीयेत्येतद्‌घटककर्म त्वित्यर्थः। कर्तुरीप्सिततममिति। आप्नोतेः संबन्धार्थकात्सन्नन्तात्कर्मणी वर्तमानकाले मतिबुद्धीति क्तः। तद्योगाच्च कर्तुरिति \`क्तस्य च वर्तमाने' इति कर्तरि षष्ठी। तथा च कर्त्रा आप्तुं-संबन्द्धुमिष्यमाणं कर्मेत्यर्थः। कर्ता च समभित्र्याहृतधातूपात्तव्यापाराश्रयः। स च कर्ताकेनाऽऽप्तुमिच्छतीति जिज्ञासायां उपस्थितत्वात्कर्तृपदार्थविशेषणीभूतव्यापारजन्यफलेनेत्यर्थाल्लभ्यते। उपस्थितं परित्यज्यानुपस्थितकल्पने प्रामाणाभावादिति भावः। तथा च इप्सिततमं-तादृशव्यापारप्रयोज्यफलाश्रय इति पर्यवसानादाह--क्रियाजन्यफलाश्रय इति। ननु ईप्सितेत्यत्रत्यसना इच्छाया बोधनादीप्सिततमपदेन तादृशफलवत्त्वेनोद्देश्यस्यैव लाभात्फलाश्रयमात्रोक्तिरसंगतेत्याह--क्रियाजन्यफलवत्त्वेनेति कर्मण एवेति। तादृशफलाश्रयस्यैवेत्यर्थः। ईप्सिततमत्वादिति। अतिशयितेच्छाविषयत्वादित्यर्थः। तथा च तादृशफलवत्त्वेन उद्देश्यत्वं कर्मसंज्ञायामेवोपयोगि, न तु वाच्यकोटौ तस्यान्तर्भाव इत्याशयः। इच्छाविषयत्वांशस्य वाच्यकोटावनन्तर्भावे युक्तिमाह-तथा युक्तं चेति। तथा युक्तं चानीप्सितमित्यनेन द्वेष्योदासीनयोः कर्मसंज्ञा विहिता तथा गतिबुद्धीत्यनेनाणि कर्तुर्णौ कर्मसंज्ञा, अधिशीङित्यनेन च आधारस्य कर्मसंज्ञा विहिता। यदि तु व्यापारजन्यफलाश्रयत्वेनेच्छाविषयत्वं कर्मत्वमित्येवमिच्छाविषयत्वमन्तर्भाव्य कर्मलक्षणं स्वीक्रियते चेत् द्वेष्यादिकर्मणि क्रियाजन्यफलाश्रयत्वसत्त्वेऽपीच्छाविषयत्वाभावेन कर्मलक्षमाप्रवृत्त्याऽव्याप्तिः स्यात्। कर्मव्यवहारस्य द्वेष्यादावपि सत्त्वेन तत्रापि कर्मलक्षणप्रवृत्तिसिद्ध्यर्थं क्रियाजन्यफलाश्रयः कर्मेत्येव द्वेष्यादिसाधारणं कर्मलक्षणमुचितम्। तेन च द्वेष्यादीनामपि कर्मलक्षणे संग्रहो भवति। एवं चेच्छाविषयत्वरूपोद्देश्यत्वस्य न द्वितीयावाच्यकोटौ प्रवेशः किं तु संज्ञाप्रवृत्तावेवोपयोग इत्याह-एवमेव युक्तमिति। उद्देश्यत्वाघटितमेव लक्षणं युक्तमित्यर्थः। ननु द्वितीयायाः क्रियाजन्यफलाश्रयमात्रार्थवाचकत्वे तण्डुलं पचतीत्यादावीप्सिततमत्वादिना बोधो न स्यादित्यत आह-ईप्सितानीप्सितेत्यादि। ईप्सितत्वानीप्सितत्वयोरिच्छाविवयत्वानिच्छविष्यत्वयोरित्यर्थः। मानाभावेनेति। इच्छाविषयत्वादिना बोदाननुभवस्य सर्वजनीनत्वादित्यर्थः। यथाऽधिशेते वैकुण्ठं हरिरित्यत्र वैकुण्ठाधारकहरिकर्तृकशयनपिति बोधाद्वैकुण्ठस्याऽऽधारत्वमात्रेणैव बोधः सर्वानुभवसिद्धिः, नाधिशीङादिसमभिव्याहृतत्वेनेति अविशीङादिसमभिव्याहारस्याऽऽवारस्य कर्मसंज्ञाकरण एवोपयोगो न तु वाच्यकोटौ प्रवेशः, कस्यापि तथाऽनुभवाभावेनेप्सितत्वादिना बोधस्य सर्वैरनङ्गीकृतत्वादितिभावः। नन्वेवंरीत्या माऽस्तु इच्छाविषयत्वादोर्द्देतीयावच्यकोटौ प्रवेशः, अस्तु च कर्मसंज्ञाप्रवृत्तौ तदुपयोगः। तथाऽपि निरुक्तसूत्रार्थानुसारात् क्रियाजन्यफलविशिष्टस्यैवाऽऽश्रयस्य द्वितीयार्थत्वं लभ्यते, न केवलाश्रयस्येत्याशङ्क्याऽऽह-तथा चेति। क्रियाजन्यफलाश्रयस्य द्वितीयार्थत्वे सतीत्यर्थः। क्रिया व्यापारः, फलं विक्लित्त्यादि, आश्रयः-तण्डुलादिराधारः, इति त्रयाणामर्थानां मध्ये व्यापारः फलं चेत्येतावर्थौ धातुनैवोक्तौ, फलव्यापारयोर्धातुतित्युक्तत्वात्। तथा च तयोरर्थयोरन्यलभ्यत्वे सति पुनस्तत्र शक्तिकल्पने गौरवापत्तेर्न तौ शब्दार्थैं-शब्दशक्यौ भवितुमर्हतः। द्वितीयावाच्यौ न भवत इति यावत्। आश्रयोऽर्थस्तु न केनाप्युक्त इति स एव शब्दार्थः-शब्दशक्यः, द्वितीयावाच्य इति यावदित्यर्थः। अनन्यलभ्यो हि शब्दार्थ इति न्यायादिति भावः। यद्यपि आश्रयोऽपि तण्डुलादिपदैर्लभ्यते तथाप्याश्रयत्वेन न लभ्यत इति स एव शक्यः। एवं च केवलाश्रय एव द्वितीयार्थः, न तु क्रियाजन्यफलविशिष्ट इति बोध्यम्। आश्रयशब्देन चाऽऽश्रयत्वशक्तिमानुच्यते। ननु यदीप्सितत्वानीप्सितत्वयोः शाब्दबोधे भानाभावस्तथाऽननुभवात्, तर्हि \`क्रियाजन्यफलाश्रयः कर्म' इत्येव सूत्रमस्तु, तावतैव तण्डुलं पचति, ग्रामं गच्छंस्तृणं स्पृशति, विषं भुङ्क्ते, इत्यादिसर्वलक्ष्याणां संग्रहो भवतीति कर्तुरीप्सिततमंकर्म, तथायुक्तं चानीप्सितम्, इति किमीप्सिततमानीप्सितयोः पृथग्ग्रहणेनेति चेन्न। \`क्रियाजन्यफलाश्रयः कर्म' इत्युक्तौ हि वारणार्थानामिति सूत्रमस्य(क्रियाजन्यफलाश्रयः कर्मत्यस्य)अपवादः स्यात्। विशेषविहितत्वात्। तथा चाग्नेर्माणवकं वारयतीत्यत्र माणवकस्य कर्मसंज्ञा न स्यात्। वारणार्थानां धातूनां प्रयोगे सतीप्सितार्थस्यापादानसंज्ञा विधीयते। वारणार्थानामित्यस्य चापादानसंज्ञाविधावुपयोगः, न तु वारणार्थत्वस्य शाब्दबोधे भानम्। वारणार्थत्वेन बोधाननुभवात्। ईप्सितत्वं च प्रत्यासत्त्या वारणार्थकधातूपस्थाप्यव्यापारजन्यफलाश्रयत्वम्। ईप्सितत्वं च प्रत्यासत्त्या वारणार्थकधातूपस्थाप्यव्यापारजन्यफलाश्रयत्वम्। तच्चाग्नौ मामवके चाक्षतम्। वारयतेश्च संयोगाद्यनुकूलव्यापाराभावानुकूलो व्यापारोऽर्थः। एवं सति अग्नेर्माणवकस्य च यत्किंचिद्धातूपस्थाप्यव्यापारजन्यफलाश्रयः कर्मसंज्ञको भवतीत्यर्थकेन \`क्रियाजन्यफलाश्रयः कर्म' इति सामान्यसूत्रेण कर्मसंज्ञा प्राप्ता, अथ च वारणार्थकधातूपस्थाप्यव्यापारजन्यफलाश्रयोऽर्थोऽपादानसंज्ञो भवतीत्यर्थकेन वारणार्थानामिति विशेषसूत्रेणापादानसंज्ञा च प्राप्ता, तयोर्मध्ये तण्डुलं पचतीत्यादौ कर्मसंज्ञायाः सावकाशत्वात् सामान्यसूत्रेण प्राप्तां कर्मसंज्ञां बाधित्वा वारणार्थानामिति विशेषविहितत्वादग्निमाणवकयोरपादानसंज्ञा स्यात्। ततश्च माणवकमिति द्वितीया न स्यात्स्याच्चाग्नाविवमाणवकेऽपि पञ्चमी। तां वारयितुं \`कर्तुगीप्सिततमं कर्म' इतिवक्तव्यमेव। ईप्सिततमत्वं च-प्रकृतधातूपस्थाप्यप्रधानीबूतव्यापारजन्यतद्धार्थत्वफलाश्रयत्वम्। तत्र प्रकृते वारणार्थकधातूपस्थाप्यप्रधानीभूतो द्वितीयव्यापारः, तादृशव्यापारजन्यतद्धात्वर्थफलं व्यापाराभावः, तदाश्रयो माणवक इति माणवकस्य प्राप्तामपादानसंज्ञां बाधित्वा परत्वादीप्सिततमत्वेन कर्मसंज्ञा भवति। अग्नेस्तु प्रकृतधातूपस्थाप्यव्यापारजन्यफलाश्रयत्वेनेप्सितत्वेऽपि प्रधानीभूतव्यापारजन्यफलाश्रयत्वाभावेनोप्सिततमत्वाभावान्न कर्मसंज्ञा किं त्वपादानसंज्ञैव। एवं चेप्सितमात्रेऽपादानसंज्ञा, ईप्सिततमत्वे तु कर्मसंज्ञेति सिध्यति। ईप्सिततमत्वस्य कर्मसंज्ञाप्रयोजकत्वादेव चानीप्सिते कर्मसंज्ञा न प्राप्नोतीति तदर्थं \`तथायुक्तं चानीप्सितम्' इति पृथग्वक्तव्यमेवेति भावः।  
 नन्वाश्रयस्य शक्यत्वस्वीकारे आश्रयत्वं शक्यतावच्छेदकमभ्युपेतव्यम्, आश्रयत्वं चाऽऽधारत्वम्। तच्च फलव्यापारादिनिरूपसंबन्धिभेदेन भिन्नत्वादनन्तं, तदानन्त्याच्च शक्त्यानन्त्यमित्याशङ्क्याऽऽह-तत्त्वं चेति। आश्रयत्वं चेत्यर्थः। अखण्डेति। शक्तिर्धर्मः, तद्रूपमित्यर्थः। स च धर्मोऽखण्डः, अखण्डत्वं च निरूपकभेदेऽपि तद्भेदप्रयुक्तभेदरहितत्वम्। भेदराहित्याच्चैकः, एकत्वाच्च नित्यः। अर्थान्निरवच्छिन्नजातिविशेषरूप इति यावत्। यथा गोशब्दोपस्थितगोव्यक्तीनामानन्त्येऽपि व्यक्तिभेदप्रयुक्तभेदरहितत्वादत्तद्गता गोत्वादिजातिर्गोत्वत्वादिधर्मान्तरनिरवच्छिन्नैकैव तद्वदाश्रयत्वमपि निरूपकभेदययुक्तभेदशून्यत्वादेकं सदाश्रयत्वत्वादिधर्मान्तरनिरवच्छिन्नमिति भावः। आश्रयत्वत्वादीतरधर्माघटितधर्यस्वरूपमाश्रयत्वमिति यवात्। तथा च शक्गतावच्छेदकस्याऽऽश्रयत्वस्यैकत्वात्तदनुगतीकृतेषु आश्रयेषु द्वितीयादेः शक्तिरिति न शक्त्यानन्त्यमित्याशयः। यद्याश्रयत्वमप्याश्रयत्वत्वादिधर्मान्तरावच्छिन्नं सखण्मिति यावत्, स्यात्तर्ह्यनवस्थाप्रसङ्गो निरवच्छिन्न(निर्विकल्पक)ज्ञानाभावश्चाऽऽपद्येतेत्यर्थः। यथा गोत्वविशिष्टाया गोव्यक्तेर्वाच्यत्वमिति पक्षे गामानयेत्यादिवाक्ये श्रुताद्गोशब्दादगोत्वविशिष्टाया गोव्यक्तेरुपस्थितौ तादृशगोव्यक्तेरानयनादिक्रियास्वन्वयो भवतीति युज्यते। तथापि विशिष्टबुद्धौ विशेषणज्ञानस्य कारणत्वात्तादृशगोत्वविशिष्टगोव्यक्तेरुपस्थितेः पूर्वं विशेषणीभूतस्य गोत्वस्य ज्ञानं जातमिति वक्तव्यमेव। विशिष्टशक्तौ विशेषणशक्तेरर्थसिद्धत्वेन गोत्वेऽपि शक्तिसत्त्वात्। तत्र गोत्वविशिष्टव्यक्तौ या शक्तिः सा गोत्वाच्छिन्नैवेति निर्विवादम्। गोत्वे तु सा शक्तिः सावच्छिन्ना निरवच्छिन्ना वा? सावच्छिन्नत्वे गोत्वत्वमवच्छेदकं वाच्यम्। शक्यतावच्छेदकस्य शक्यान्तर्गतत्वनियमाद्‌गोत्वत्वस्यापि सावच्छिन्नत्वेऽवच्छेदकान्तरमित्यनवस्था प्रसज्येत, तद्वारणार्थं गोत्वे शक्तिर्निरवच्छिन्नैवेत्यङ्गीकार्यम्। तथआ च गोव्यक्तिज्ञानात्पूर्वं यद्‌गोत्वस्य ज्ञानं जायते। तन्निष्प्रकारत्वान्निरवच्छिन्नं निर्विकल्पकं भवतीति निरवाच्छिन्नज्ञानं संगच्छते। गोत्वस्यापि सविशेषणत्वे निर्विकल्पकज्ञानस्य विलय एव स्यात्। एवं च गोत्वमखण्डं नामावच्छेदकधर्माघटितं यथा, तद्वदाश्रयत्वमप्यखण्डं, अवच्छेदकधर्माघटितमिति भावः। जलं जलमित्यनुगतबुद्ध्या जलपदशक्यतावच्छेदकतया च जलत्ववदाश्रयत्वसिद्धिर्ज्ञेया। उदाहरणेषु कर्मत्वलक्षणस्य समन्वयं दर्शयति-ओदनं पचतीत्यत्रेति। विक्लित्त्याश्रयत्वादित्यनेन कर्तृनिष्टप्रकृतधातूपात्तव्यापारप्रयोज्यत्वे सति तादृशव्यापारव्यधिकरणतद्धात्वर्थफलाश्रयत्वं कर्मत्वमित्युक्तम्। नैयायिकैः कृञो यत्नमात्रार्थकत्वमङ्गीकृतं तदयुक्तमिति सूचयन्नाह-घटं करोतीति। उत्पत्तेर्धात्वर्थत्वादिति। किं तूत्पादनमेवात इत्यत्र यत्नार्थकत्वनिरसनपूर्वकं कृञ उत्पत्त्यर्थकत्वस्य साधितत्वादिति भावः। घटं जानातीच्छतीत्यादिसविषयार्थकधातुषु ज्ञानेच्छाद्ययत्वाभावात्कर्मत्वानुपपत्तेरित्याशङ्क्य परिहर्तुमाह-जानातीत्यत्रेति। क्षवरणभङ्गेति। आवरणभङ्गानुकूलव्यापारो जानात्यर्थः। घटं जानातीत्यत्र क्रियाजन्यावरणभङ्गरूपफलाश्रयत्वाद्‌बटस्य कर्मत्वमित्यर्थः। आवरणभङ्गानुकूलव्यापारश्च घटाद्याकारा बुद्धिवृत्तिरेव। तदुक्तं-वुद्धितत्स्थचिदाभासौ द्वावेतौ व्याप्नुतो घटम्। तत्राज्ञानं धिया नश्येदाभासेन घटः स्फुरेत्॥ इति। धीवृत्त्याऽज्ञाननाश आवरणभङ्ग इति तदर्थः। ननु विद्यमाने घटे धीवृत्तिजन्यावरणभङ्गाश्रयत्वसंभवेऽपि विनष्टेऽनुत्पन्ने वा घटे तदाश्रयत्वासंभवात्कथं तस्य कर्मत्वमत आह-अतीतानागतेति। परोक्षस्थलेऽपीति। प्रत्यक्षस्थल इव परोक्षस्थलेऽपीत्यर्थः। ज्ञानजन्यस्य-धीवृत्तिजन्यस्य, तस्य-आवरणभङ्गस्य, आवश्यकत्वात्-अवश्याङ्गीकर्तव्यत्वादित्यर्थः। परोक्षघटे तदा आवरणभङ्गाश्रयत्वाङ्गीकारे युक्तिं दर्शयति-अन्यथेति। विनष्टादिघटे आवरणभङ्गानङ्गीकारे। यथा पूर्वमिति। पूर्वं घटस्य विद्यमानत्वात्तदानींतनधीवृत्तेरावरणभङ्गजनकत्वेऽपि इदानीं घटस्याविद्यमानत्वादिदानींतनधीवृत्तेरावरणभङ्गजनकत्वासंभवात् \`घटं यथापूर्वं जानामि' इति प्रयोगो न स्यादीत्यर्थः। अत्र यथापूर्वमिति पदार्थानतिक्रमेऽअव्ययीभावः। जानातिक्रियाविशेषणमेतत्। पूर्वं पूर्वज्ञानमनतिक्रम्येति यथापूर्वम्। पूर्वज्ञानस्यानतिक्रमो यस्मिंस्तथाभूतं ज्ञानं न स्यादित्यर्थः। अयं भावः-घटस्य विद्यमानतादशायां तात्कालिकधीवृत्त्या विद्यमानघटगतं यदावरणमाच्छादनमज्ञानरूपं तद्भङ्गस्य(आवरणनाशस्य)कृतत्वाद्यथा सुव्यक्तं घटज्ञानं जायते तद्वद्घटस्याविद्यमानतादशायां तात्कालिकधीवृत्त्याऽविद्यमानघटगतावरणभङ्गस्याकृतत्वादावरणस्य सत्त्वात्सुव्यक्तं घटज्ञानं न जायत इति पूर्वज्ञानस्यातिक्रमसत्त्वाद्यथापूर्वं जानामीति प्रयोगो न भवेत्। परं तु विद्यमानघटस्य यथा सुव्यक्तं ज्ञानं जायते तथाऽविद्यमानघटस्यापि सुव्यक्तं ज्ञानं जायत इत्यनुभवसिद्धम्। तादृशानुभवोपपत्तयेऽविद्यमानघटेऽपि आवरणभङ्गोऽस्तीत्यवश्यमङ्गीकार्यम्। सुव्यक्तज्ञानं प्रति आवरणभङ्गस्य कारणत्वादित्यर्थः। अन्यथा विद्यमानघट इवाविद्यमानघटे सुव्यक्तं ज्ञानं न स्यादिति भावः। ननु विनष्टे भाविनि वा घटे आवरणभङ्गाश्रयता कथं घटेत, आश्रयस्याविद्यमानत्वात्, विद्यमान एव हि सा वक्तुं युज्यत इत्यत आह--अतीतादेराश्रयता चेति। नैयायिकानामिवेति। नैयायिकैर्हि अनुभवागुसारेम यथाऽतीतादिघटादेर्विषयतया ज्ञानाश्रयताऽङ्गीकृता तथाऽस्माभिरपि अतीतादिघटे विषयतयाऽऽवरणभङ्गाश्रयताऽनुभवानुरोधेन स्वीक्रियत इति भावः। नन्वतीतादिघटे विषयतासत्त्वेऽपि विषयतया ज्ञानाश्रयत्वे विप्रतिपत्तिदर्शनाद्‌दृष्टान्तासंगतिरत आह--सत्कार्यवादेति। \`सदेव सोम्येदमग्र आसीत्' इति श्रुतेर्घटादिकं सर्वं कार्यजातं कारणे सूक्ष्मरूपेण पूर्वमस्थितमेव। यद्यपि घट उत्पन्नो घटो नष्ट इति व्यावहारो दृश्यते तथाऽपि उत्पन्न इत्यस्य दण्डचक्रादिव्यापारेण व्यक्तीभूत इत्यर्थः। नष्ट इत्यस्य चाव्यक्तो जात इत्यर्थः। घटस्तु व्यक्तीभावात्पूर्वं मृत्तिकारूपेणास्त्येव तथा नाशोत्तरमपि मृत्तिकायामव्यक्तरूपेण घटोऽस्त्येव। न हि असतः सत्त्वं, सतो वा नाशः संभवति? सिकतासु व्यापारसहस्रेणापि तैलादर्शनात्। कारणे सूक्ष्मरूपेणावस्तानमेव तत्प्रागभावः कारणे सूक्ष्मरूपेणावस्थानादेव यथा घटो जायत इत्यत्र घटस्य कारकत्वं कर्तृत्वं चोपपद्यते तद्वदावरणभङ्गरूपफलाश्रयत्वमप्युपपद्यत इत्यर्थः। कार्यं सदा सदेव विद्यमानमेव न तु कदाप्यविद्यमानगित्येवं यो वादः स सत्कार्यवाद इति भावः। ननु कार्यस्य सर्वदा सत्त्वे नास्ति नश्यतीति व्यवहारानुपपत्तिरत आह-तिरोभावाभ्युपेति तिरोभावसंपादककारणसामग्रया तिरोभावे कृते सैव विरोभावावस्थैव भावानां नास्तिता नष्टतेत्यर्थः। लब्धः क्रमो येन तादृशे तिरोभावे सतीत्यर्थः। तिरोभावोत्पत्तिगतवर्तमानत्वनिमित्तको नश्यतीति व्यवहार इत्यर्थः। लब्धक्रम इत्यनेन तस्य व्यापाररूपताऽऽवेदिता। प्रतीयत इत्यनेन प्रतीतिः प्रमाणत्वेनोक्ता। तिरोभावो नाम कारणे सूक्ष्मरूपेणावस्थानं, तथा च घटस्य तिरोभावेऽपि कारणे सूक्ष्मरूपेणावस्थानात्तत्राऽऽवरणभङ्गाश्रयत्वस्य नानुपपत्तिरिति भावः  
।  
 निरुक्तकर्मत्वलक्षणस्य निष्कृष्टार्थ स्पष्टयितुमाशङ्कते-नन्विति। चैत्रश्चैत्रमिति। प्रकृतधातूपात्तव्यापारजन्यफलाश्रयः कर्म, इत्येवं कर्मलक्षणमुक्तम्। चैत्रो ग्रामं गच्छतीत्यत्र गमिधात्वर्थः-संयोगानुकूलो व्यापारः। स च पादप्रक्षेपरूपश्चैत्रे कर्तरि वर्तते। तथा च गमधातूपात्तपादप्रक्षेपरूपव्यापारजन्यं यत्फलं संयोगः तदाश्रयत्वाद्‌ग्रामस्य यथा कर्मसंज्ञा भवति तद्वत्संयोगस्य द्विष्ठत्वेन तादृशसंयोगस्य चैत्रऽपि सत्त्वाच्चैत्रस्यापि प्रकृतधातूपात्तव्यापारजन्यफलाश्रयत्वात्कर्मत्वापत्तौ चैत्रश्चैत्रं गच्छतीति प्रयोग आपद्यते। चैत्रपदार्थस्य कर्तृत्वकर्मत्वैतदुभयलक्षणाक्रान्तत्वेनैकस्यैव चैत्रशब्दस्य प्रथमान्तता द्वितीयान्तता च स्यादिति यावत्। तथा प्रयागतो निःसृत्य काशीं गच्छति चैत्र इत्यत्र गमधातूपात्तपादप्रक्षेपरूपव्यापारजन्यफलं यथा संयोगः स च काश्यां वर्तते तथा तादृशव्यापारजन्यत्वाद्विभागोऽपि फलमिति कृत्वा विभागरूपफलाश्रयत्वात्प्रयागस्यापि कर्मत्वापत्तौ प्रयागं गच्छति इति च प्रयोग आपद्यत इति भावः। एतामाशङ्कां निराकरोति-नेति। तत्र प्रथमामापत्तिं निरस्यति-ग्रामस्येवेत्यादि। ग्रामो यथा गमधात्वर्थव्यापारजन्यसंयोगरूपफलाश्रयस्तथा चैत्रोऽपि कर्ता यद्यपि तादृशसंयोगरूपफलाश्रयो भवति तथाऽपि व्यापाराश्रयत्वेन तज्जन्यफलाश्रयत्वेन च चैवस्य कर्तृकर्मसंज्ञयोः प्राप्तौ परत्वात्कर्तृसंज्ञया कर्मसंज्ञाया बाधान्न चैत्रश्चैत्रमिति प्रयोग आपद्यत इत्यर्थः। ननु कर्मसंज्ञाया बाधेऽपि क्रियाजन्यफलाश्रयत्वरूपवास्तवं कर्मत्वमादाय द्वितीया दुर्वारित्यत आह-द्वितीयोत्पत्ताविति। कर्मसंज्ञायां सत्यामेव द्वितीयोत्पद्यते, न केवलं फलाश्रयत्वमादायेत्यर्थः। द्वितीयोत्पत्तौ फलाश्रयत्वस्य निमित्तत्वे स्वीकृते दूषणमाह-अन्यथेति। गमयतीति। पुरोदेशसंयोगानुकूलव्यापारो गमधात्वर्थः। तदुत्तरणिचश्च तादृशव्यापारानुकूलव्यापारोऽर्थः। तत्र णिजुपात्तव्यापाराश्रयत्वेन चैत्रस्य कर्तृसंज्ञा। गमदातूपात्तव्यापारजन्यफलाश्रयत्वेन गोकुलस्य कर्मसंज्ञा। कृष्णस्य तु णिजर्थव्यापारजन्यफलाश्रयत्वेन कर्मसंज्ञा। तथा च गमयति गोकुलं कृष्णं चैत्र इति गोकुलपदादिव कृष्णपदादपि द्वितीया भवति। पाचयतीति। विक्लित्त्यनुकूलव्यापारः पचेरर्थः। तदुत्तरणिचश्च तादृशव्यापारानुकूलव्यापारोऽर्थः। तत्र णिजर्थव्यापाराश्रयत्वेन चैत्रस्य कर्तृसंज्ञा। पचिधात्वर्थव्यापारजन्यविक्लित्तिरूपफलाश्रयत्वेन तण्डुलस्य कर्मसंज्ञा। पच्‌धात्वर्थव्यापाराश्रयस्य कृष्णस्य तु णिजर्थव्यापारजन्यफलाश्रयत्वेन कर्मसंज्ञाप्राप्तावपि णिजर्थव्यापारजन्यफलाश्रयस्य कर्मसंज्ञा कर्तव्या चेद्भवति तर्हि गतिबुद्धितिसूत्रोपात्तदातुप्रकृतिकणिजर्थव्यापारजन्यफलाश्रयस्यैव कर्तव्या नान्यस्येति गतिबुद्धित्यनेन नियमात् प्रकृते णिजन्तस्य पचिप्रकृतिकत्वेन गत्याद्यर्थधातुप्रकृतिकत्वाभावान्न कृष्णस्य कर्मसंज्ञा, किंतु कर्तृसंज्ञैवेति ततस्तृतीया भवति। तथा च पाचयति तण्डुलं कृष्णेन चैत्र इति प्रयोगः संपद्यते। एवं सति कर्मसंज्ञाया अभावेऽपि वस्तुतः क्रियाजन्यफलाश्रयत्वमादाय यदि द्वितीयोत्पत्तिः स्वीक्रियेत तर्हि गमयति गोकुलं कृष्णमित्यत्र कृष्णपदादिव प्राचयत्यादियोगेऽपि कृष्णपदाद्‌द्वितीयापत्तौ पाचयति कृष्णमित्यनिष्टं प्रसज्येतातो द्वितीयोत्पत्तौ कर्मसंज्ञैव निमित्तं, न तु वस्तुतः क्रियाजन्यफलाश्रयत्वमात्रमित्यवश्यमङ्गीकरणीयमिति भावः। ननु चैत्रश्चैत्रमित्यस्य कर्तृवाचकचैत्रपदाद्‌क्रियाजन्यफलाश्रयत्वेन द्वितीयापत्तिः स्यादिति न व्रवीमि, किं तु चैत्रस्य व्यापाराश्रयत्वेन व्यापारजन्यफलाश्रयत्वेन च चैत्रकर्तृकं चैत्रकर्मकं वर्तमानं गमनमित्येवंशाब्दबोध आपद्येतेत्यर्थ इति चेत्तदपि नेत्याह-तथा व्युत्पन्नानामिति। चैत्रो गच्छतीति वाक्ये चैत्रश्चैत्रमिति चैत्रकर्तृकं चैत्रकर्मकं गमनमित्याकारकशाब्दबोधजनकत्वसामर्थ्यमस्तीत्येवंशक्तिग्रहवतां निरुक्तशाब्दबोध इष्ट एव, नानिष्ट इत्यर्थः। धात्वर्थफलविशेषकशाब्दबोधं प्रति सामान्यत आश्रयोपस्तितेर्हेतुत्वादिति भावः। तथा च चैत्रो गच्छतीति वाक्यात्तादृशशाब्दबोधस्यानिष्टत्वापादनमसंगतमिति भावः। चैत्रो गच्छतीति वाक्याच्चैत्रकर्तृकं चैत्रकर्मकं गमनमिति बोधस्याननुभवादिष्टापत्तिरयुक्तेत्यत आह-उच्यतां वेति। अङ्गीक्रियतामित्यर्थः। प्रकारतासंबन्धेनेति। धात्वर्थफलीवशेष्यकशाब्दबोधे जननीये, धात्वर्थफलनिष्ठविशेष्यतानिरूपितप्रकारतासंबन्धेन धात्वर्थव्यापारानाधिकरणत्वविशिष्टाश्रयोपस्थितिः कारणमित्येवं कार्यकारणभावः स्वीकार्य इति भावः। अत्र धात्वर्थफलविशेष्यकशाब्दत्रोधः कार्यं, धात्वर्थव्यापारानधिकरणत्वविशिष्टश्रयोपस्थितिः कारणमिति बोध्यम्। चैत्रो ग्रामं गच्छतीत्यत्र लक्षणसमन्वयः-पुरोदेशसंयोगानुकूलो व्यापारो गमधात्वर्थः, व्यापारश्चात्राग्रेऽग्रेपादप्रक्षेपः। पुरोदेशश्च ग्रामः। वैयाकरणानां मते व्यापारमुख्यविशेष्यकः शाब्दबोध इति सिद्धान्ताद् निरुक्तव्यापारः। चैत्रस्यामेदेन लडर्थकर्तर्यन्वयः। ग्रामस्य निष्ठत्वसंबन्धेन गमदात्वर्थफले देशसंयोगरूपेऽन्वयः। तादृशसंयोगरूपफलस्यानुकूलतासंबन्धेन व्यापारेऽन्वयः। तथा च ग्रामस्य धात्वर्थफलाश्रयस्य प्रकारता, तन्निष्ठधात्वर्थफलस्य च विशेष्यतेति ज्ञेयम्। धात्वर्थफलं यः पुरोदेशसंयोगस्तद्विशेष्यको यः शाब्दबोधस्तस्मिञ्शाब्दबोधे जननीये धात्वर्थफलनिष्ठविशेष्यतानिरूपितप्रकारतासंबन्धेन धात्वर्थव्यापारनधिकरणत्वविशिष्टो य आश्रयः-फलाश्रयस्तदुपस्थितेः कारणत्वात्तादृशोपस्थितिर्ग्रामस्यैवेति कृत्वा चैत्रकर्तृकं ग्रामकर्मकं गमनमित्येव बोधो भवति, न तु चैत्रकर्मकमिति। यतश्चैत्रस्य धात्वर्थफलाश्रयत्वेऽपि धात्वर्थव्यापाराश्रयत्येन धात्वर्थव्यापारानधिकरणत्वविशिष्टफलाश्रयत्वेनोपस्थित्यभावान्न चैत्रकर्मकं गमनमिति बोधो जायते। किं तु चैत्रकर्तृकं ग्रामकर्मकं गमनमित्येव बोधः सर्वानुभवसिद्ध इति भावः। तथा च न दोष इत्याशयेनाऽऽह--प्रकृते चैत्रस्येत्यादि। प्रयागात्काशीं गच्छतीत्यत्र प्रयागं गच्छतीत्यापत्तिरित्याकारिकां द्वितीयामपत्तिं निराकुर्वन्नाह-प्रयागस्य कर्मत्वं त्वित्यादि। संभावितमपीति। प्रयागे कर्मत्वस्य संभवोऽपि नेत्यर्थः। उक्तप्रायत्वादिति। \`क्रियाजन्यफलाश्रयत्वं कर्मत्वं' इति कर्मत्वलक्षणग्रन्थे क्रिया च धात्वर्थ एवेति धात्वर्थक्रियाजन्यफलाश्रयत्वमित्युक्तं भवति। तथा च धात्वर्थत्वस्य क्रियायां विशेषणत्वात्प्रत्यासत्तिन्यायेन फलेऽपि धात्वर्थस्य विशेषणत्वं लृभ्यत इति तद्धात्वर्थक्रियाजन्यत्वे सति तद्धात्वर्थफलाश्रयत्वं कर्मत्वमित्येवं कर्मलक्षणं पर्यवसन्नम्। प्रयागात्काशीं गच्छतीत्यत्र पुरोदेशसंयोगानुकूलव्यापारो गमधात्वर्थ इत्युक्तम्। संयोगरूपफलस्य तदनुकूलव्यापारस्य चेति द्वयोर्धातुवाच्यत्वमिति यावत्तत्र चैत्रनिष्ठपादप्रक्षेपरूपवव्यापारजन्यत्वात्संयोगस्येव विभागस्यापि यद्यपि फलत्व वक्तुं शक्यं तथाऽपि संयोगो यथा गमधातुवाच्यस्तथा विभागो गमधातुवाच्यो न न भवति, किं तु नान्तरीयकतया गमने उत्पद्यते। ततश्च प्रयागस्य गमधात्वर्थव्यापारजन्यविभागरूपफलाश्रयत्वेऽपि विभागस्य गमधातुवाच्यत्वाभावेन गमधात्वर्थव्यापारजन्यगमधात्वर्थफलाश्रयत्वाभावान्न कर्मत्वशङ्काऽऽपीति भावः। प्रयागे कर्मत्वसंभवप्रतिषेधोक्तिर्विभागस्य गमधात्वर्थत्वं नास्तीत्यभिप्रायेणेति बोध्यम्। विधान्तरेम पूर्वोक्तस्थलद्वये दोषमुद्धरतां नैयायिकानां मतमनुवदति-नैयायिकास्त्वित्यादि। आद्यदोषवारणायेति। चैत्रो गच्छतीत्यत्र चैत्रश्चैत्रं गच्छतीत्येवं प्रयोगापत्तिरूपो यो दोषस्तद्वारणायेत्यर्थ-। परसमवेतत्वमीति। द्वितीयाप्रकृत्यर्थापेक्षया यः परः-अन्यश्चैत्रादिः कर्ता, तस्मिन्समवायसंबन्धेन विद्यमानत्वमित्यर्थः। एततद्‌द्वितीयावाच्यमुपाददते-स्वीकुर्वन्तीत्यर्थः। तथा च-परसमवेतक्रियाजन्यफलशालि कर्मेति द्वितीयावाच्यमित्यर्थः संपन्न इति भावः। एवमपि द्वितीयदोषनिवारणं न भवतीत्याह-द्वितीयदोषेति। प्रयागात्काशीं गच्छतीत्यत्र प्रयागस्य कर्मतापत्तिरूपद्वितीयदोषेत्यर्थः। धात्वर्थतावच्छेदकत्वमिति। एतत्फले विशेषणमुपाददत इत्यर्थः। ततश्च-परसमवेतक्रियाजन्यदात्वर्थतावच्छेद कफलशालि कर्मेत्येवं लक्षणं पर्यवसन्नमिति भावः। फले धात्वर्थतावच्छेदकत्वं च-धातुवाच्यत्वे सति धातुवाच्यनिष्ठविशेष्यतानिरूपितविशेषणतापन्नत्वम्। धात्वर्थक्रियायामिति। तत्र द्वितीयावाच्यपरसमवेतत्वविशेषणस्य फलजनकसमभिव्याहृतधात्वर्थक्रियायामन्वयः। द्वितीयाप्रकृतिभूतग्रामाद्यर्थापेक्षया यः परश्चैत्रादिः, तस्मिन्समवायेन संबन्धेन विद्यमाना या धात्वर्थक्रिया-व्यापारस्तज्जन्यफलशालि कर्मेत्यर्थात् गमधात्वर्थफलरूपसंयोगस्य ग्राम-चैत्रैतदुभयनिष्ठत्वाविशेषेऽपि ग्रामसंयोगस्य द्वितीयाप्रकृत्यर्थग्रामापेक्षया परो यश्चैत्रस्तन्निष्ठव्यापारजन्यत्वेन परसमवेतक्रियाजन्यफलशालितया ग्रामस्य कर्मतया द्वितीया भवति, चैत्रसंयोगस्य चैत्रमिति द्वितीयाप्रकृत्यर्थचैत्रापेक्षया कर्तुश्चैत्रस्य परत्वाभावेन परसमवेतक्रियाजन्यफलशालित्वाभावात्(स्वसमवेतक्रियाजन्यफलशालित्वात्) न चैत्रस्य ङर्मसंज्ञेति द्वितीयाऽप्राप्तेर्न चैत्रश्चैत्रमिति प्रयोगापत्तिरिति भावः। तथैव कार्यकारणेति। द्वितीयावाच्यपरसमवेतत्वप्रकारकशाब्दबोधे जननीये धात्वर्थक्रियायाः विशेष्यतया धातुजन्योपस्थितिः कारणमित्येवं कार्यकारणभावार्न्तरस्वीक्रियते। तेन परसमवेतत्वविशेषणस्य विशेष्यतासंबन्धेन धात्वर्थक्रियायामन्वयोक्तिर्युक्तेति भावः। परत्वं चेति। द्वितीयावाच्यपरसमवेतत्वघटकपरत्वं चेत्यर्थः। प्रत्यासत्त्या द्वितीयाप्रकृत्यर्थग्रमाद्यपेक्षया परत्वं गृह्यत इत्यर्थः। ततशचैत्रस्तण्डुलं पचतीत्यादौ तण्डुलस्य कर्मत्वसिद्ध्या यादृशः शाब्दबोधो जायते तं स्पष्टयति-तण्डुलान्येति। द्वितीयाप्रकृत्यर्थतण्डुलाद्यपेक्षयाऽन्यो यश्चैत्रादिः कर्ता, तस्मिन्समवायसंबन्धेन विद्यमानो यो व्यापारस्तज्यन्यं, धातुवाच्यत्वसमानाधिकरणविशेषणताविशिष्टं च यत्फलं विक्लित्तिरूपं तदाश्रयत्वात्तण्डुलस्य कर्मसंज्ञा भवति। चैत्रश्चैत्रमित्यत्र तु द्वितीयाप्रकृत्यर्थचैत्रनिष्ठसंयोगानुकूलव्यापारस्य चैत्रान्यनिष्ठत्वाभावान्न तादृशः प्रयोगः। तथा च-तण्डुलसमवेतेत्यादि शाब्दबोधाकारप्रदर्शनम्। तदर्थस्तु संक्षेपत एवम्-तण्डुलनिष्ठा, धातुवाच्या च या विक्लित्तिस्तादृशविक्लित्त्यनुकूलस्तण्डुलान्यचैत्रनिष्ठो यो व्यापारस्तादृशव्यापारानुकूला या कृतिस्तादृशकृतिमांश्चैत्र इति। अयं च शाब्दबोधो नैयैयिकमतेन बोध्यः। तन्मतवर्णनस्यैवोपक्रमादिति भावः। प्रथमान्तमुख्यविशेष्यकः शाब्दबोधः, फलानुकूलो व्यापारो धात्वर्थः, लकारार्थश्च कृतिरिति हि तत्सिद्धान्तः। तदेतन्नैयायिकमतं गौरवग्रस्तत्वादयुक्तिमित्याह-तन्नेति। परसमवेतत्वादेरिति। सूत्राक्षरासंस्पृष्टस्यात एव स्वकपोलकल्पितस्य परसमवेतत्वस्य द्वितीयावाच्यत्वकल्पने गौरवादेः स्पष्टत्वान्न तस्य द्वितीयावाच्यत्वकल्पनं युक्तमिति भावः। ननु परसमवेतत्वस्य गुरूभूतत्वेऽपि द्वितीयावाच्यत्वं विना दूषणनिरासासंभवात्तादृशगौरवस्यादूषकत्वादित्यत आह-अतिप्रसङ्गः किमिति। द्वितीयाया इति। चैत्रश्चैत्रमिति प्रयोगापत्तिरूपोऽतिप्रसङ्ग इत्यर्थः। नाऽऽद्य इति। परसमवेतत्वस्य द्वितीयावाच्यत्वे कल्पिते चैत्रश्चैत्रमिति प्रयोगापत्त्यसंभवेऽपि अन्यत्र द्वितीयापत्तिरूपातिप्रसङ्गस्य तदवस्थत्वादिति भावः। तमेवान्यत्रातिप्रसङ्गं प्रदर्शयति-पाचयति कृष्णमिति। कृष्णेनेत्यस्य स्थाने कृष्णमिति द्वितीयापत्तेरित्यर्थः। अत्र प्रयोज्यः कृष्णः, प्रयोजको गौपः। तथा च द्वितीयाप्रकत्यर्थकृष्णापेक्षया परो यो गोपस्तत्समवेतव्यापारजन्यं, णिजन्तधातुवाच्यं सत् णिजर्थव्यापारविशेषणात्मकं यत्फलं विक्लित्तयनुकूलव्यापाररूपं, तादृशफलशालित्वरूपकर्मत्वस्य प्रयोज्ये कृष्णे सत्त्वात्कृष्णपदाद्‌द्वितीयापत्तिः स्यादित्यर्थः। ततश्च द्वितीयाप्रवृत्तौ कर्मसंज्ञैव निमित्तं, न तूक्तफलशालित्वमित्यङ्गीकरणीयम्। यदि तु पाचयत्यादियोगे गतिबुद्धीतिनियमादुक्तफलसालिनः कर्मसंज्ञा न भवतीत्युच्यते तर्हि तत एव द्वितीयापत्तिवारणसंभवेऽलं परसमवेतत्वस्य द्वितीयावाच्यत्वकल्पनयेति भावः। गोकुलं कृष्णमिति दृष्टान्ते प्रयोज्यस्य कृष्णस्य प्रयोजकनिष्ठनिजर्थव्यापारजन्यफलशालित्वेन यथा कृष्मपदाद् द्वितीया भवति तथा पाचयत्यादियोगे कृष्णमिति द्वितीया स्यादित्यर्थो बोध्यः। ननु परसमवेतव्यापारजन्यदात्वर्थतावच्छेदकफलशालित्वरूपमेव कर्मत्वं द्वितीयाप्रवृत्तौ निमित्तं, न तु कर्मसंज्ञा। पाचयति कृष्णेन गोप इत्यत्र द्वितीयाप्रकृत्यर्थकृष्णान्यगोपसमवेतव्यापारजन्यघात्वर्थतावच्छेदकफलशालित्वरूपकर्मत्वस्य प्रयोज्ये कृष्णे सत्त्वेऽपि गतिबुद्धीति सूत्रेणैतत्सूत्रोपात्तगतिबुद्ध्यादिधातुप्रकृतिक एव णिजन्ते परसमवेतैेत्याद्युक्तकर्मत्वस्य विवक्षा कर्तव्या, न गत्याद्यतिरिक्तधातुप्रकृतिकणिजन्ते पाचयत्यादाविति बोधनान्न पाचयति कृष्णं गोप इति द्वितीयापत्तिः, कर्मत्वादिविवक्षया ेव विभक्त्युत्पत्तौ निमित्तत्वादत आह-तण्डुलं पच्यते स्वयमेवेति। कर्मकर्तरि द्वितीयापत्तिः स्यादित्यर्थः। तत्र दृष्टान्तं प्रदर्शयन्नाह-तण्डुलं पचतीति। द्वितीयाप्रकृत्यर्थतण्डुलापेक्षया परो यश्चैत्रस्तत्समवेतव्यापारजन्यधात्वर्थतावच्छेदकविक्लित्तिरूपफलशालित्वात्तण्डुलस्य कर्मत्वात्ततो यथा द्वितीया भवति, विक्लित्त्यनुकूलव्यापारस्य पच्‌धात्वर्थत्वात्, फलव्यापारैतदुभयोः पचधातुवाच्यत्वादिति यावदिति भावः। एवं तण्डुलः पच्गते स्वयमेवेत्यत्र कर्मकर्तुस्तण्डुलस्य, द्वितीयाप्रकृत्यर्थतण्डुलापेक्षया परो योऽग्निस्तत्समवेतसंयोगरूपव्यापारजन्यधात्वर्थतावच्छेदकविक्लित्तिरूपफलाशालित्वाद् कर्मतया ततो द्वितीयोत्पत्तौ तण्डुलं पच्यते स्वयमेवेति प्रयोगापत्तिः स्यादित्यर्थः। तथा चात्र विक्लित्त्यनुकूलाग्निसंयोगः पच्‌धात्वर्थो विवक्षितः। विक्लित्त्यग्निसंयोगैतदुभयोः पच्‌दातुवाच्यत्वं विवक्षितमिति भावः। तदाह-विक्लित्त्यनुकूलतण्डुलान्येत्यादि। धात्वर्थाश्रयत्वादिति। अग्निसंयोगरूपधात्वर्थजन्यविक्लित्तिरूपफलाश्रयत्वादित्यर्थः। तस्माद्‌द्वितीयाविभक्त्युत्पत्तौ कर्मसंज्ञैव निमित्तं, न तु परसमवेतेत्याद्युक्तरूपं फलशालित्वमित्यङ्गीकर्तव्यम्। विभक्त्युपत्तौ कर्मादिसंज्ञाया निमित्तत्वे स्वीकृते तण्डुलः पच्यते स्वयमेवेत्यत्र कर्मकर्तुस्तण्डुलस्य कर्मसंज्ञायाः प्राप्तावपि परया कर्तृसंज्ञया तद्वाधान्न द्वितीयापत्तिः, किं तु प्रथमैवेति न कश्चिद्दोष इत्याशयः। अत्राग्निसंयोगो धात्वर्थत्वेन विवक्षित इत्याश्रित्यैवेदं दूषणं बोध्यम्। यदि तु कर्मकर्तरि विक्लित्त्यनुकूलतण्डुलमात्रनिष्ठव्यापारस्य, फलमात्रस्य वा धात्वर्थत्वमुच्यते तदा नेदं दूपणं भवतीति ज्ञेयम्। नन्वेवं चैत्रश्चैत्रमिति प्रयोगापत्तिरूपदोषासंभवेऽपि चैत्रो गच्छतीत्यतश्चैत्रकर्तृकं चैत्रकर्मकं गमनमिति शाब्दबोधापत्तिरिति चेदाह-शाब्दबोधातिप्रसङ्गोपीति। उक्तरीत्यैवेति। तथा व्युत्पन्नानां, उच्यतां वा---कार्यकारणभावान्तरम्, इत्याद्युक्तप्रकारेर्णैव निरस्त इत्यर्थः। किं च परसमवेतत्वस्य द्वितीयावच्यत्वेऽङ्गीकृतेऽपि द्वितीयाप्रकृत्यर्थप्रतियोगिकमेव परत्वं, नान्यप्रतियोगिकं, परसमवेतत्वस्य धात्वर्थक्रियायामेवान्वयः, न फले, इत्येवं नियमद्वयलाभाय तादृशतादृशकार्यकारणभावान्तरकल्पने गौरवाधिक्यस्यानिवार्यत्वात्सर्वथाऽयुक्तं तार्किकमतमिति भावः।  
 वाक्यपदीयोक्तं कर्मणो विभागमाह-एतच्चेति। धात्वर्थव्यापारजन्यफलाश्रयरूपं कर्म चेत्यर्थः। सप्तविधमिति। सप्तप्रकारकमित्यर्थः। तानेव सप्त प्रकारान् दर्शयति-निर्वर्त्यं येत्यादिना। यत्-ईप्सिततमं कर्म, तत्-निर्वर्त्यं, विकार्यं, प्राप्यं चेति त्रिधा मतमित्यन्वयः। अन्यत्त्विति। ईप्सिततमभिन्नं त्वित्यर्थः। चतुर्धेति-चतुर्विधमित्यर्थः। चतुर्विधत्वमेव प्रदर्शयति-औदासीन्येनेति। ईप्सितत्वाभावे सति द्वेष्यत्वाभावे च सति यत्प्राप्यं क्रियाजन्यफलाश्रयः, तदेकमित्यर्थः। अनीप्सितं-द्वेष्यं, तद्‌द्वितीयम्। संज्ञान्तरैरनाख्यातम्-अपादानादिसंज्ञादिभिरविवक्षतं, अकथितं चेति सूत्रविहितं कर्म, तत्तृतीयमित्यर्थः। अन्यपूर्वकमिति। अन्यसंज्ञाप्राप्तौ सत्यां कर्मसंज्ञकम्। यथा क्रूरमभिक्रुध्यतीत्यत्र क्रुधद्रुहेर्ष्येति संप्रदानसंज्ञा प्राप्ता क्रुधद्रुहोरुपसृष्टयोरिति विहितकर्मसंज्ञकम्। तच्चतुर्थमित्यर्थः। अत्र चतुर्विधत्वप्रदर्शनमात्रे तात्पर्यं, न तु प्रथमद्वितीयादिक्रमवर्मने। निर्वर्त्यादिकर्मत्रयस्य लक्षणमाह-यदसदिति। नैयायिकमते उत्पत्तेः प्रागसत एव घटादिकार्यस्योत्पत्तिर्जायते इति तन्मतेनेदं निर्वर्त्यकर्मलक्षणम्। सांख्यमतेनाऽऽह-सद्वेति। तन्मते हि सत एव घटादिकार्यस्य जन्मना प्रकाशो जायते। प्रकृत्यच्छेदेति। द्विविधविकार्यकर्ममध्ये किंचिदेकं प्रकृतिभूतस्याऽऽत्मनः काष्ठादेरित्यर्थः, उच्छेदं-नाशं, संभूतं प्राप्तं, भूप्राप्तावित्यस्मात्कर्तरि क्तः। किंचित्तु गुणान्तरोत्पत्त्याऽऽकारान्तरोत्पत्त्या जायते, तद्‌द्वितीयं विकार्यं कर्मेत्यर्थः। प्राप्यकर्मणो लक्षणमाह-क्रियाकृतेति। क्रिया धात्वर्थो व्यापारः, तत्प्रयोज्यो विशेषो दर्शनादनुमानाद्वा यत्र न प्रतीयते तत्प्राप्यं कर्मेत्यन्वयः। क्रमेणोदाहरणान्याह-घटं करोतीति। आद्यं निर्वर्त्यम्। असत्कार्यवादो नैयायिकानाम्। सत्कार्यवादः सांख्यानाम्। वैयाकरणानां तु सांख्यसंमतसत्कार्यवाद एवाभिप्रेतः। काष्ठं भस्मेति, सुवर्णं कुण्डलमिति च। अत्र कृधातोर्विकारनुकूलव्यापारपूर्वकोऽत्पत्त्यनुकूलो व्यापारोऽर्थः। अत एव काष्ठभस्मयोः, सुवर्णकुण्डलयोश्चेत्येवं प्रत्येकमुभयोः कर्मत्वनिर्वाहो भवति। काष्ठं विकुर्वन् भस्मोत्पादयतीति प्रतीतेः। आद्ये काष्ठं भस्मेत्यत्र प्रकृतेः काष्ठस्योच्छेदरूपो विकारः, अन्त्ये सुवर्णं कुण्डलमित्यत्राऽऽकारविशेषात्मको विकार इत्युभयत्र विकार्यकर्मता। तृतीयं-प्राप्यमित्यर्थः। अत्र घटे प्रत्यक्षादनुमानाद्वा नकश्चित्क्रियाकृतो विशेषः प्रतीयते। निर्वर्त्ये स्वरूपलाभात्मको विशेषः, विकार्येऽपि क्वचित्स्वरूपलाभः, क्वचिद्‌गुणान्तरोत्पत्त्यात्मकः। अनुमानाद्यथा-पुत्रः सुखमनुभवति। अत्र हि मुखप्रसादेन सुखानुमानं भवति। तृणं स्पृशतीति। अस्य ग्रामं गच्छन्नित्यादिः। एतदुदासीनम्। द्वेष्यं तु विषं भुङ्क्ते इति। उभयत्रापि \`तथा युक्तं च' इति कर्मसंज्ञा। गां गोग्धीति। गोनिष्ठापादानत्वाविवक्षया अकथितं चेति विहितकर्मसंज्ञकमित्यर्थः। क्रूरमभिक्रुध्यतीति। अत्र क्रुधद्रुहेर्ष्येति संप्रदानसंज्ञायां प्राप्तायां तां बाधित्वा क्रुधद्रुहोरिति कर्मसंज्ञाया विहितत्वादन्यपूर्वकं कर्मेत्यर्थः। एवं वैकुण्ठमध्यास्त इत्यादौ वैकुण्ठस्थानपर्वककर्मत्वं बोध्यम्।  
 क्रमप्राप्तं तृतीयार्थं प्रतिपादयति-तृतीयाया इति। कर्तृतृतीयाया इत्यर्थ-। आश्रय इति। आश्रयमात्रमित्यर्थः। करणतृतीयायास्त्वश्रयव्यापारो वाच्याविति वक्ष्यते। कर्तृतृतीयाया आश्रयार्थकत्वे प्रमाणमाह-तथा हीत्यादि \`नागृहीतविशेषणाबुद्धिर्विशेष्य उपजायते' इति न्यायेन स्वतन्त्रपदार्थगत। स्वातन्त्र्यस्य पुरुःस्फूर्तिकत्वेन बुद्धिस्थत्वादाह-स्वातन्त्र्यं चेति। स्वातन्त्र्यस्येतरानधीनत्वरूपस्याऽऽश्रयणे चैत्रेण पाचयति मैत्र इत्यादौ प्रयोजकाधीनतया चैत्रस्य कर्तृत्वानापत्तिरित्याशङ्क्य विवक्षितार्थमाह-धात्वर्थेति। धातूपात्तेत्यर्थः। धात्वर्थाश्रयत्वमित्येवोच्यमाने धात्वर्थफलाश्रयत्वेन कर्मण्यतिव्याप्तिरतो व्यापारपदोपादानम्। व्यापाराश्रयत्वमित्येवोच्यमाने कर्तृनिष्ठव्यापारप्रयोज्यव्यापाराश्रयत्वेन करणेऽतिव्याप्तिरतो धात्वर्थेति। यत्किंचिद्धातूपात्तव्यापाराश्रयस्य कर्तृत्वे काष्ठैः स्थाल्यां पचतीत्यत्र पचधातुसमभिव्याहारेऽपि काष्ठादीनामपि कर्तृत्वं स्यात्। काष्ठाति ज्वलन्ति, स्थाली प्रकाशते इत्यादौ काष्ठादीनां यत्किंचिद्धातूपात्तव्यापाराश्रयत्वात्। तथा च यत्किंचिद्धातूपात्तस्याव्यावर्तकत्वात्प्रकृतधातूपात्त एव व्यापारो ग्राह्यः। तेन प्रकृतपचधातूपात्तफूत्कारादिव्यापाराश्रयत्वाभावान्न काष्ठादीनां पचधातुसमभिव्याहारे कर्तृत्वापत्तिः। प्रकृतधातूपात्तव्यापारोऽपि प्रधानीभूत एव ग्राह्यः। तेन नयतेः संयोगानुकूलव्यापारानुकूलव्यापारावाचित्वे चैत्रो ग्राममजां नयतीत्यत्राजाया न कर्तृत्वम्। अत्र द्वितीयो व्यापारो विशेष्यभूतः, स च चैत्रनिष्ठः। प्रथमस्तु व्यापारो द्वितीयव्यापारस्य विशेषणभूतः, स एव चाजानिष्ठ इति नाजायाः कर्तृत्वमिति बोध्यम्। न च कर्मसंज्ञया बाधान्नाजायाः कर्तृतापत्तिरिति वाच्यम्। कर्तुरीप्सिततममिति कर्मसंज्ञायाश्चैत्रस्तण्डुलं पचतीत्यादौ सावकाशतयाऽपवादत्वाभावात्परत्वाभावाच्च, प्रत्युत परत्वात्कर्तृसंज्ञैव बाधिका स्यात्। स्वतन्त्रपदस्य निरुक्तार्थकत्वे किं प्रमाणमत आह-धातुनोक्तेति। धातुनोक्तक्रिये कारके कर्तृता नित्यमिष्यत इत्यन्वयः। यन्निष्ठा व्यापारात्मिका क्रिया धातुनोक्ता तत्कारकं कर्तेति वाक्यपदीयाद्धात्वर्थव्यापाराश्रयत्वं कर्तृत्वमित्येव फलतीति भावः। नन्वेतादृशस्वातन्त्र्याश्रयणे स्थाल्यां पचतीत्यादावपि स्थाल्यादेः कर्तृत्वापत्तिः, पचधातूपात्तधारणाद्यात्मकव्यापाराश्रयत्वाद्, विक्लित्त्यनुकूलतण्डुलधारणाद्यात्मकव्यापारस्य पच्‌दात्वर्थत्वेन विवक्षितत्वादत आह-अत एव यदेति। अत एव-निरूक्तोदाहरणे स्थाल्यादावतिव्याप्तेरेव। न च निरवकाशाभिरधिकरणादिसंज्ञाभिः कर्तृसंज्ञाया बाध इति वाच्यम्। कर्तृसंज्ञाविषयेऽप्यधिकरणसंज्ञा प्राप्ता, तस्या अपि निरवकाशतया पर्यायतापत्तिः स्यादित्याशयात्। यो यदा धातूपात्तव्यापाराश्रयः स तदा कर्तेति स्वीकारादेवाग्निः पचतीत्यादि संगच्छते इत्याह-स्थाली पचतीत्यादि संगच्छत इत्यन्तम्। ननु यदा यन्निष्ठो व्यापारो धातुनाऽभिधीयते तदा स कर्तेति स्वीकारे, विवक्षयैकस्यापि कर्तृत्वकर्मत्वयो संबन्धस्य संभवात् \`कर्तृकर्मव्यपदेशाच्च'(व्र.स.1-2-4)इत्यधिकरणे भगवता न्यासेनैकस्य कर्तृत्वकर्मत्वोभयसंबन्धो विरुद्धत्वादयुक्त इत्युक्तं तद्विरुध्येतेत्याशङ्कते-नन्वेवमित्यादिन्। अयं भावः-स क्रतुं कुर्वीतेत्यनेनोपासनं विधाय तादृशोपासनविधिविषयतया \`मनोमयः प्राणशरीरः' इत्युक्तम्। तत्र मनःप्राणादिसंबन्धस्य जीवात्मन्याञ्जस्येन संभवादिहोपास्यत्वेन मनोमयादिशब्दवाच्यो जीवो निर्दिष्ट इत्याशङ्क्य, यदि मनोमयादिशब्दप्रतिपाद्यस्य जीवत्वं स्यात्तदा वाक्यशेषे-\`एतमितः प्रेत्याभिसंभवितास्मि' इत्यत्र मनोमयादिशब्दप्रतिपाद्यस्य जीवस्यैकस्य प्राप्तिकर्मत्वेन प्राप्तिकर्तृत्वेन च कृतः कर्तृकर्मोभयव्यपदेशो विरुद्धः, इतः-अस्माच्छरीरात्, प्रेत्य-निःसृत्य, एतच्छरीरं परित्यज्येत्यर्थः, एतं-मनोमयादिशब्दप्रतिपाद्यं प्रकृतं जीवात्मानं, अभिसंभवितास्मि-प्राप्तास्मि, इति तदर्थादिति। अत्र एतमित्यनेन प्रकृतमनोमयो जीवात्मा प्राप्तिकर्मत्वेन निर्दिष्टः, अभिसंभवितास्मि-प्राप्तास्मीति लुडुतमेन पुरुषेण उपासकः शारीरः प्राप्तिकर्तृत्वेन व्यपदिष्टः। समुपसृष्टादाधृषीयाद्‌भू प्राप्तावित्यात्मनेपदिनो व्यत्ययेन लुटः स्थाने परस्मैपदम्। अथ वा णिच्‌संनियोगेनैवाऽऽत्मनेपदमित्येकीयपक्षे णिजभावे व्यत्ययन्तरैवोत्सर्गत एव परस्मैपदमिति ज्ञेयम्। अत्र शांकरभाष्यम्-\`न च सत्यां गतावेकस्य कर्तृकर्मव्यापदेशो युक्तः' इति। अत्र सत्यां गतावित्युक्त्या आत्मानमात्मना हन्तीत्यादिवदौपाधिकबेदकल्पनाऽगतिकगतिरूपा न युक्तेति सूचितम् तत्र कालबेदेनैकस्य संज्ञाद्वयसंभवेऽपि, न युगपदेकस्य संज्ञाद्वयं युक्तम्। प्रकृतश्रुतौ तु युगपदेव संज्ञाद्वयकार्योपलम्भो विरुद्ध इत्याशयेन समाधत्ते-उच्यत इति। एवमिति। एकस्य कर्तृत्वकर्मत्वोभयाङ्गीकारे, इत्यर्थः। भनोमयस्येति। मनोमयशब्दबोद्यस्येत्यर्थः। जीबत्व इति। ब्रह्मभिन्नत्वे, इत्यर्थः। वाक्यशेष इति। एतमितः प्रेत्येत्यादिवाक्यशेष इत्यर्थः। तस्येति। मनोमयशब्दबोध्यजीवात्मन इत्यर्थः। इति मूलस्थशब्दार्थविवरणं द्रष्टव्यम्। समाधानप्रकारमाह-जीवस्यैबेति। मनोमयः प्राणशरीरः, इत्यादिना जीवस्यैवोपास्यत्वेन बोधने सति प्राप्तिकर्पत्वमपि तस्यैव वाच्यम्। एतमित्येतचब्धस्य पूर्वप्रक्रान्तार्थपरामर्शित्वात्। तस्येति। जीवात्मन इत्यर्थ। अभिसंभवितास्मि, इति-क्रियापदघटकाख्यातेन तिङा कर्तृत्वमुक्तम्। लः कर्मणि च भावे चेत्यनेन लुटः कर्तरि विधानादित्यर्थः। तत्रैकस्य युगपत्कर्तृकर्मसंज्ञाद्वयं न युज्यते-न संभवति। आकडारीयतया परया कर्तृसंज्ञया कर्मसंज्ञाया बाधात्। तथा च एतमिति द्वितीया न प्राप्नुयात्। अथ अभिसंभवितास्मीति न शुद्धे कर्तरि लुट्, अपि तु कर्मकर्तरीति यद्युच्येत-एतमिति पूर्ववाक्ये कर्मतया निर्दिष्टस्य कर्तृत्वं यथा तण्डुलं पचतीति वाक्ये कर्मसंज्ञकस्य तण्डुलस्य तण्डुलः पच्यते स्वयमेवेति वाक्ये कर्तत्वमिति न युगपत्संज्ञाद्वयमित्युच्यते चेत्तन्नेत्याह-यगाद्यापत्तिरिति। ननु लुटः कर्मकर्तृत्वेऽपि तासः सार्वधातुकत्वाभावान्न यगापत्तिरत आह-यगादीति। आदिपदाच्चिण्वद्भावात्मनेपदादेर्ग्रहणम्। तथा च चिण्वद्भाद्‌वृद्धिरात्मनेपदं चाऽऽपद्येतेति भावः। शब्दविरोधद्वारेति। एकस्य युगपत्संज्ञाद्वयकार्यासंभवात्मकविरोदद्वारेत्यर्थः। सः युगपदेकस्य संज्ञाद्वयासंभवरूपो विरोध इत्यर्थः। भेदहेतुरिति। उपास्योपासकयोः परमात्मजीवात्मनोर्भेदहेतुर्भवतीत्यर्थः। तथा च मनोमयादिशब्देन परमात्मैव निर्दिष्टः, न जीवात्मेति सिध्यतीति न पूर्वोक्तभगवद्व्यासनिर्णयविरोध इत्याशयः।  
 नन्वेवं कर्तृतृतीयाया अपि करणतृततीयावद्‌व्यापारविशिष्टाश्रयवाचकत्वं प्राप्नोति, नाऽऽश्रयमात्रवाचकत्वमित्यत आह-एवं चेति। धातूपात्तव्यापाराश्रयत्वस्य कर्तृत्वे चेत्यर्थः। व्यापारांशस्येति। कर्तृत्वलक्षणघटकस्य व्यापारांशस्येत्यर्थः। धातुलभ्यत्वादिति। धातुना प्रतिपाद्यमानत्वादित्यर्थः। आश्रयमात्रमिति। अनन्यलभ्यस्यैव शब्दार्थत्वादिति न्यायादिति भावः। मात्रपदेन व्यापारघ्यवच्छेदः। मीमांसकोक्तं कर्तृत्वं दूषयितुमनुवदति-कारकचक्रप्रयोक्तृत्वमिति। प्रकृतधातूपात्तक्रियान्वययोग्यकारकसमुदायप्रवर्तकत्वमित्यर्थः। उक्तापेक्षयाऽपि लाघवानुरोधेन नैयायिकसंमतं कर्तृत्वमनुवदति-कारकचक्रप्रयोक्तृत्वमिति। प्रकृतधातूपात्तक्रियान्वययोग्यकारकसमुदायप्रवर्तकत्वमित्यर्थः। उक्तापेक्षयाऽपि लाघवानुरोधेन नैयायिकसंमतं कर्तृत्वमनुवदति-कृत्याश्रयत्वं वेति। प्रकृतधात्वर्थव्यापारानुकूलकृत्याश्रयत्वं कर्तृत्वमित्यर्थः। आश्रयत्वं च समवायसंबन्धेन ग्राह्यम्। तेन पाकानुकूलकृतेः कालिकसंबन्धेनाऽऽश्रयत्वस्य घटे सत्त्वेऽपि न घटः पचति, घटेन पच्यत इत्यादेरापत्तिः। तदेतद्‌द्विविधमपि कर्तृत्वमव्याप्तिदोषग्रस्तमित्याह-अव्याप्तमिति। दण्डः करोति, स्थाली पचतीत्यादौ दण्डादेरचेतनत्वेन कारकचक्रप्रयोक्तृत्वाभावात्कृत्याश्रयत्वाभावाच्च कर्तृत्वं न स्यादिति भावः। कर्तुर्विभागमाह-अयं चेति। तृतीयार्थत्वेनोक्तः कर्तेत्यर्थः। विभागश्च कर्तृत्वव्याप्यधर्मपुरस्कारेम कथनम्। त्रिविधत्वं प्रदर्शयति-शुद्ध इत्यादिना। हेतुकर्तृ-कर्मकर्तृभ्यां भिन्नः कर्ता शुद्ध इत्यर्थः। णिजर्थव्यापाराश्रयः कर्ता प्रयोजककर्तेत्यर्थः। कर्मकर्ता तु णिच्‌प्रकृतिभूतधातूपात्तव्यापाराश्रयत्वे सति णिजर्थव्यापारजन्यफलाश्रयः, प्रयोज्यकर्तेति भावः। यो ह्यण्यन्तावस्थायां कर्तृसंज्ञः सण्ण्यन्तावस्थायां कर्मसंज्ञको भवति स कर्मकर्तेति यावत्। न तु फलाश्रयमात्रवृत्तिव्यापाराश्रयत्वरूपकर्मकर्तृत्वमिह विवक्षितमित्याशयः। शुद्धादीनां कर्तॄणां क्रमेणोदाहरणान्याह-मया हरिःo, कार्यतेo, गमयति कृष्णंo इति। उदाहरणक्रमेणैव तच्छाब्दबोधान् प्रदर्शयति-मदभिन्नाश्रयक----व्यापारः, हर्यभिन्नाश्रयक----व्यापारः, गोकुलकर्मकगमना---व्यापारः, इत्येवं क्रमेण तेषां शाब्दबोधा ज्ञेयाः, प्रथमोदाहरणे मयेति प्रयोजकत्वकर्मत्वव्यधिकरणव्यापारवत्त्वाच्छुद्धः कर्ता। द्वितीयोदाहरणे करोतेर्णिजन्तात्कर्मणि लट्, यक्। अत्र हरिः प्रयोजककर्ता। तृतीयोदाहरणे कृष्णस्याणौ कर्तुर्ण्यन्ते गतिबुद्धीतिसूत्रेण कर्मसंज्ञाविधानात्कृष्णः कर्मकर्ता। तथा च कर्म चासौ कर्ता चेति कर्मधारयः, कर्मसंज्ञया कर्तृसंज्ञाया वाधात्तदभावेऽपि प्रकृतधातूपात्तव्यापाराश्रयत्वरूपवास्तवकर्तृत्वसत्त्वान्न काचित्क्षतिः। सेवनानुकूल इति। सेवा-पादसंवाहनादिकं, प्रीतिर्वा। नवीनमते तु-मदभिन्नाश्रयव्यापारजन्या हरिकर्मिका सेवेत्यादिः शाब्दबोधो ज्ञेयः। तैर्हि कर्मप्रत्ययसमभिव्याहारे फलमुख्यविशेष्यकशाब्दबोधाङ्गीकारात्। एवं कार्यते हरिणेत्यत्रापि हर्यभिन्नाश्रयकव्यापारजन्योत्पादनेति बोधोऽवसेयः।  
 करमतृतीयाया व्यापारविशिष्टश्रयो वाच्य इत्याह-करणतृतीयायास्त्विति। नन्वाश्रयव्यापारयोः कर्णतृतीयावाच्यत्वे न मानं, साधकतमस्यैव करणसंज्ञाविधानादत आह-तथा हीति। साधकतमं हि करणं, तत्र तमबर्थः प्रकर्षः। स चाव्यवधानेन फलजनको यो व्यापारस्तद्वत्ता। तादृशप्रकर्षश्च कारकान्तरापेक्षो ग्राह्यः, न तु करणान्तरापेक्षः। कारकसामान्यवाचिनः साधकशब्दाद्विहितेन तमप्‌प्रत्ययेन कारकावधिकप्रकर्षस्यैव बोधनात्। करणान्तरापेक्षप्रकर्षस्य करणान्तरेऽभावाच्च। तेन, रयेन दीपिकया पथा व्रजतीति प्रयोगस्य नानुपपत्तिः। नह्यत्र रथापेक्षया दीपिकायां दीपिकापेक्षया वा रथे कियानपि प्रकर्षः प्रतीयते?। तादृशव्यापारेति। फलनिष्पत्त्यव्यवहितपूर्ववर्ती यो व्यापारस्तद्विशिष्टं यत्कारणं तदेव करणमिति भावः। तथा च व्यापाराश्रययोः करणतृतीयाशक्यत्वे साधकतममिति सूत्रमेव प्रमाममित्याशयः। एवं च \`आश्रयोऽवधिरुद्देश्यः' इति मूले आश्रयपदं व्यापारस्याप्युपलक्षणमिति ज्ञेयम्। अत्रार्थे वाक्यपदीयसंमतिमाह-उक्तं चेति। क्रियाया इति। अत्र क्रियापदं फलपरम्। फलस्य धात्वर्थफलस्य साध्यतया प्रतीयमानत्वात्क्रियावेन व्यवहारः कर्मत्वत्कर्मणेति सूत्रे स्पष्टः। विवक्ष्यत इत्यस्य प्रयोजनं प्रतिपादयति-वस्तुत इति। तत्-करणत्वं, वस्तुतः-वस्तुविशेषनिष्ठत्वेनानिर्देश्यं-निर्देष्टुमशक्यम्। तत्र हेतुमाह-न हीति। हि-यस्माद्धेतोस्तत्करणत्वं, वस्तुव्यवस्थितं-वस्तुविशेषमात्रनिष्ठं न भवतीत्यर्थः। वस्तुविशेषमात्रनिष्ठत्वाभावे कारणमाह-स्थाल्येति। अधिकरणत्वनिश्चयविषयीभूताऽपि स्थाली विवक्षया करणत्वं भजजीत्यर्थः। एवमुक्तरीत्या सर्वेषां करणत्वसंभवेऽपि न युगपत्सर्वेषां करणत्वविवक्षेति न सर्वत्र तृतीयापत्तिः। युगपत्सर्वेषां करणत्वविवक्षणाभावादेव द्वितीयासप्तम्यादेरवकाशः संभवतीत्याह-तदभावादिति। करणत्वविवक्षाभावादित्यर्थः। सकृत् युगपदित्यर्थः। तण्डुलस्थाल्यादीनां युगपदनेकेषां करणत्वविवक्षाया अभावात्तण्डुलं स्थाल्यां पचतीत्यत्र तण्डुलादौ द्वितीयादयो भवन्ति इति भावः। ननु विवक्षया सर्वेषां करणत्वाङ्गीकारे कर्ता सास्त्रार्थवत्त्वादित्यधिकरणविरोध इत्याह--न चैवमिति। जीवः कर्ता, उत वुद्धिः, इत्याशङ्क्य जीव एव कर्ता न तु बुद्धेः कर्तृत्वमिति कर्ता शास्त्रार्थवत्त्वात् (व्र.सू.2-3-33) इत्यनेनोक्तम्। तद्‌दृढीकरणार्थमेव \`शक्तिविपर्ययात्(व्र.सू.2-3-38)इत्यपरो हेतुरुक्तः। तदर्थस्तु यदि विज्ञानशब्दवाच्या बुद्धिरेव कर्त्री स्यात्तर्हि \`तदेषां प्राणानां विज्ञानेन' इति श्रुतौ तृतीयाविभक्त्या यद्विज्ञानपदवाच्यबुद्धेः करणत्वं निर्दिष्टं तस्य विपर्ययः स्यात्। अर्थाद्‌बुद्धेः करणशक्तिर्नश्येत्। कर्तृशक्तिश्चाऽऽपद्येतेत्यर्थः। तथा चाहं गच्छाम्यहं पिबामीत्यादौ सर्वत्राहंकारपूर्विकाया एव प्रवृत्तेर्दशनात्कर्तृत्वशक्तियुक्ताया बुद्धेरेवाहंप्रत्ययविषयत्वमङ्गीकर्तव्यं भवतीति बुद्धेः कर्त्र्याः करणमन्यत्किंचित्कल्प्यं स्यादिति जीव एव कर्ता, न तु बुद्धिरिति शक्तिविपर्ययापत्त्या साधितं तन्न संगच्छेत। विवक्षया शक्तिविपर्ययस्य शास्त्रसिद्धत्वेनाविरोदाद्‌दोषापादकत्वाभावात्। तथा च न सर्वेषां वैवक्षिकं करणत्वं युक्तमाश्रयितुमिति चेन्न-तदेषामिति। प्राणानां-इन्द्रियाणां, विज्ञानं-ग्रहणशक्तिं, विज्ञानेन-मनोजनशब्दवाच्यान्तःकरणे क्लॄप्तस्य करणत्वस्य हानिः, अक्लृप्तकर्तृशक्तिश्चाऽऽपद्येतेति क्लृप्तहानिरक्लृप्ताभ्यागमप्रसङ्ग इति तत्तात्पर्यात्। न तु सर्वेषां वैवक्षिकं करणत्वं नेत्यर्थकम्। एकत्र श्रुतौ करणत्वेन क्लृप्तस्याप्यन्यत्र श्रुतौ कर्तृत्वेन विवक्षायां न किंचिदपि बाधकं, युगपत्कर्तृत्वकरणत्वविवक्षाया एव विरुद्धत्वादित्याशयदिति भावः। अत एवाऽऽह-वस्तुतस्त्विति। अन्वाचयमात्रमिति। एतदिति। शक्तिविपर्ययापत्तिरूपं दूषणमन्वाचयमात्रमानुषङ्गिकमात्रं, न तु मुख्यमित्यर्थः। बुद्धेः कर्तृत्वनिराकरणस्यैव मुख्यत्वादिति भावः। एतदेव स्पष्टयति-यथा च तक्षेति। भाष्य एवेति। पूर्वोक्तैः शास्त्रार्थवत्त्वादिभिर्हेतुभिः साधितं यज्जीवस्य कर्तृत्वं तत्किं स्वाभाविकमुतौपाधिकमिति संदिह्य कर्तृत्वस्य स्वाभाविकत्वे मुक्तिर्न स्यात्। कर्तृत्वस्य दुःखस्वरूपत्वात्, कर्तृत्वस्वभावत्वे हि अग्नेरिवौष्ण्यादात्मनः कर्तृत्वाद्वियोगासंभवात्। कर्तृत्वस्य दुःखरूपत्वे दृष्टान्तःयथा तक्षा, वास्यादिकरणहस्तो दुःखी भवति तद्रहितस्तु सुखी संपद्यते, तद्वदात्माऽपि बुद्ध्यादिसाधनापेक्षः कर्ता सन्दुःखी भवति, तदनपेक्षस्तु अकर्ता सन्सुखी भवतीत्येवं दृष्टान्तप्रदर्शनेनाऽऽत्मनः कर्तृत्वमुपाधिनिमित्तमिति स्पष्टमेव। एवं च शक्तिविपर्ययस्य बुद्धिकर्तृत्वनिराकरण एव तात्पर्यं, न तु बुद्धेः करणत्वपरित्याग इति शक्तिविपर्यस्याऽऽनुषङ्गिकत्वं स्पष्टमेवेति भावः।  
 सप्तम्या अर्थमाह-सप्तम्या अपीति। नन्वधिकरणे सप्तमी विहिता, तत्कथं तस्या आश्रयोऽर्थ इत्यत आह-तच्चेति। अधिकरणसंज्ञं चेत्यर्थः। ननु तावताऽपि आधारोऽधिकरणमिति सूत्रादाधारस्य सप्तम्यर्थत्वं लभ्यते नाऽऽश्रयस्येत्यत आह-तत्त्वं चेति। आधारत्वं चेत्यर्थः। आश्रयत्वमिति। आधारत्वस्याऽऽश्रयत्वादतिरिक्तत्वे प्रमाणाबावादित्यर्थः। तथा च नाममात्रे भेदो, न वस्तुनीति भावः। ननु कर्तृकर्मद्वारा तन्निष्ठक्रियाश्रयस्य सप्तम्यर्थत्वं सूत्रार्थाल्लभ्यते, न केवलाश्रयस्येत्यत आह-तत्राऽऽश्रयांश इति। क्रियातदाश्रययोर्मध्ये क्रियाया धातुनैव लाभादनन्यलभ्यः केवल आश्रयांश एव सप्तम्याशक्योऽर्थ इत्यर्थः। तत्त्वमिति। आश्रयत्वं शक्यतावच्छेदकमित्यर्थः। तच्चाखण्डशक्तिरूपमिति प्रागुक्तमेव। नन्वाधारोऽधिकरणमिति सूत्रेणाऽऽश्रयत्वमात्रपुरस्कारेण विहिताऽधिकरणसंज्ञा कर्मकर्तृकरणानां स्यादित्याशङ्कते-न चेत्यादि। कर्मकर्त्रिति। कर्मणः-फलाश्रयस्य, कर्तुः फलानुकूलव्यापाराश्रयस्य, करणस्य-फलरूपक्रियानिष्पत्त्यव्यवहितपूर्ववर्तिव्यापाराश्रयस्येत्यर्थः। आधारसंज्ञेति। आधारस्य विहिता संज्ञाऽधिकरणसंज्ञेत्यर्थः। आधारसंज्ञाया अविधानाद्यथाश्रुतेऽसंगत्यापत्तेरित्यर्थः। न चाऽऽधारसंज्ञैवाधिकरणस्य विधीयते सूत्रेणेति वाच्यम्। आधारस्य प्राङ्निर्दिष्टत्वेनोद्देश्यत्वात्पश्चान्निर्दिष्टस्यैव संज्ञात्वादाधारस्यैवाधिकरणसंज्ञा विधित्सिता,न वैपरीत्येन। स्पष्टं चेदं वृद्धिसंज्ञासूत्रे भाष्य इति भावः। समाधत्ते-स्यादेवेत्यादिना। अयं भावः-यद्यपि फलाद्याश्रयाणामधिकरणसंज्ञा प्राप्नोति तथाऽपि कर्मादिसंज्ञाभिरीधकरणसंज्ञा बाध्यते। यदि च सर्वत्रैवाऽऽधारस्थाधिकरणसंज्ञा भवेत्तर्हि कर्मादिसंज्ञा निरवकाशाः स्युरिति आकडारीयत्वान्निरवकाशाभिः कर्मादिसंज्ञाभिरधिकरणसंज्ञाया बाधितत्वान्न सा भवतीत्यर्थः। ननु यदि कर्मादिसंज्ञाभिरधिकरणसंज्ञा बाध्यते तर्हि अधिकरणसंज्ञायाः कोऽवकाशः? न च परम्परया यः क्रियाश्रयः सोऽधिकरणसंज्ञाया अवकाश इति वाच्यम्। साक्षात्क्रियाश्रये संभवति परम्परया क्रियाश्रयग्रहणस्यान्याय्यत्वादित्य आह-\`कारके इत्यधिकृत्येत्यादि। विहितसप्तभ्या इति। कारकाधिकारीयं यदधिकरणसंज्ञकं तत्र विहितसप्तम्या इत्यर्थः। क्रियाश्रय इत्यवेति। साक्षात्क्रियाश्रय इत्येवेत्यर्थः। एवकारेण चैत्राद्याश्रयकटादेर्व्यावृत्तिः। तथा च तादृशस्य कर्तुः कर्मण एव वाऽधिकरणसंज्ञा स्यान्न तु चैत्राद्याश्रयकटादेरिति भावः। साक्षात्क्रियाश्रयस्य कर्तृकर्मसंज्ञाविधानात्परिशेषन्यायेन साक्षात्क्रियाश्रयद्वारा क्रियाश्रयस्य ग्रहणमित्याशयेनोत्तरमाह तथाऽप्यत्रेति। कर्तृकर्मद्वारेति। एतादृशार्थः सूत्रसामर्त्यादेव लभ्यते। तथा हि-आधारोऽधिकरणमित्यत्र कारके, इत्याधिकृतं प्रथमान्ततया विपरिणम्यते। तच्चाऽऽधारस्य विशेषणम्। आधारः कारकमधिकरणसंज्ञमिति लभ्यते। कारकं च क्रियाजनकं, करोति क्रियां जनयतीति कारकमिति व्युत्पत्तेः। एवं च कस्याऽऽधार इत्याकाङ्क्षायामुपस्थितत्वात्क्रियाया इति लभ्यते। क्रिया च धात्वर्थव्यापारफलात्मिका, तत्र साक्षात्क्रियाधारयोः पराभ्यां कर्तृकर्मसंज्ञाभ्यामाक्रान्तत्वादिदं सूत्रयनवकाशं सत् कर्तृकर्मद्वारा धात्वर्थक्रियाश्रयस्याधिकरणसंज्ञाविधायकमित्यर्थात्। तदाश्रयत्वमिति। कर्तृकर्मगतव्यापारफलात्मकक्रियाश्रयत्वमित्यर्थः। अस्त्येवेति। परम्परया क्रियाश्रयत्वमस्त्येवेति स्थाल्यां पचति, कटे शेते, इत्यादयोऽधिकरणसप्तम्यन्ताः प्रयोगा उपपद्यत इति बोध्यम्। उक्तसूत्रार्थे हरिसंमतिं दर्शयति-उक्तं चेति। कर्तकर्मव्यवहितामिति। लोके द्रव्यगुणक्रियाविषयमदिकरणम्। अत्र शास्त्रे कारकाधिकारात्क्रियाविषयमेव तत्। साक्षाद्धात्वर्थव्यापारफलात्मकक्रियाश्रययोः कर्तृकर्मणोस्ते संज्ञे बाधिके, अतस्तद्व्यवहितामित्युक्तम्। यद्यपि कालः साक्षात्क्रियाधारस्तथाऽपि कारकाधिकारे तरतमयोगो नास्तीति तमब्‌ग्रहणेन साधितम्। तथा हि-कारकं साधकमित्यनर्थान्तरम्। समानार्थकमिति यावत्। तथा च क रक इत्यधिकारादेव सिद्धे पुनः साधकग्रहणं क्रियमाणं साधकतममित्यर्थकं विज्ञायेतेति व्यर्थेन तमब्ग्रहणेन, कारकाधिकारे शब्दसामर्थ्यगम्यः प्रकर्षो नाऽऽश्रीयत इति ज्ञाप्यते। तेन गङ्गायां धोषः, कूपे गर्गकुलमित्यादौ गङ्गादेरधिकरणसंज्ञा सिध्यति। अन्यथा, आधारोऽधिकरणमित्यत्राधिकरणमित्यन्वर्थमहासंज्ञाबलादेवाऽऽधारलाभे सिद्धे पुनस्तद्‌ग्रहणसामर्थ्यात्सर्वावयवव्याप्त्या य आधारः सोऽधिकरणसंज्ञः स्यात्। तथा च तिलेषु तैलं, दधनि सर्पिरित्यादौ तिलादेरेवाधिकरणसंज्ञा स्यात्। न गङ्गादेरिति। एवं च प्रकृते परम्परया क्रियाधारस्यापि ग्रहणं सिध्यति। व्यवहितामित्युक्तेऽप्यसाक्षादित्युक्तिर्लोकानुसारेणान्वयोऽपि परम्परयैवेति सूचनाय। उपकुवत्क्रियासिद्धाविति। कटे आस्ते, स्थाल्यां पचतीत्यादावधृते कर्तकर्मणी न क्रियां संपादयत इत्यधिकरणं क्रियाधारः उपकुर्वत्तत्स्थां क्रियामुपकरोतीत्यर्थ इति हेलाराजः। स्वनिष्ठधारणादिक्रियया प्रधानक्रियां निर्वर्तयतीति यावत्। यद्यपि तण्डुलं पचतीत्यादौ धात्वर्थफलरूपकर्मद्वारा क्रियाश्रयत्वं तण्डुल देरस्ति तथाऽपि व्यापारजन्यफलाश्रयत्वसत्त्वेन परया कर्मसंज्ञया बाधान्न दोष इति बोध्यम्। परे त्वधिकरणकारकस्य कर्त्रादावेवान्वयः कटे शेते इत्यादौ कटाधिकरणकचैत्रकर्तृकशयनमित्यादिरीत्या बोधात्। तद्‌द्वारकमेवास्य क्रियान्वयित्वम्। कारकाणां भावनान्वयव्युत्पत्तिरपि एतच्छास्त्रवलादीदृशपरम्परयाऽन्वयविषयाऽपि। अथ एवाक्षशौण्ड इत्यादौ समासः। अत एव भाष्ये तत्रासामर्थ्यशङ्का न कृता। एवं चान्तर्भूतक्रियाद्वारा सामर्थ्यमिति कैयटादयश्चिन्त्या एव। अक्षशौण्डः, अक्षप्रवीण इत्यादौ दध्योदनादाविव क्रियान्तर्भावेण बोधस्याननुभवात्। अक्षविषयकप्रावीण्यवानित्येव बोधानुभवादिति प्राहुः।  
 निरुक्तमधिकरणं त्रिविधमित्याह-एतच्चेति। त्रिविधमिति। त्रिप्रकारकमित्यर्थः। सामान्यस्य भेदको विशेषः प्रकारः। तदेव विशदयति-औपश्लेषिकमित्यादिना। उपश्लेषः संयोगादिसंबन्धस्तत्कृतमधिकरणमौपश्लेषिकमित्यर्थः। विषयतासंबन्धकृतं वैषयिकम्। सकलावयव्याप्तिकृतमभिव्यापकमित्यर्थः। क्रमेणोदाहरणान्याह-कटे शेते, इति। देवदत्त इति शेषः। अत्र साक्षाद्देवदत्तात्मककर्तृगतां शयनक्रियां प्रति कटस्य संयोगसंबन्धं पुरस्कृत्य देवदत्तद्वारा तदाधारत्वादधिकरणत्वम्। इदं कर्तृद्वारकौपश्लेषिकाधिकरणस्योदाहरणम्। परम्परया कटाभिन्नाश्रयकः शयनानुकूलो व्यापार इति बोधः। एवं गुरौ वसतीत्यपि कर्तृद्वारकप्रौपश्लेषिकाधिकरणम्। उप-समीपे श्लेषः संबन्धस्तत्कृतमौपश्लेषिकमिति व्युत्पत्तेः। परम्परया गुर्वाभिन्नाश्रयको वासानुकूलो व्यापार इति बोधः। कर्मद्वारकौपश्लेषिकाधिकरणोदाहरणं स्थाल्यां पचतीत्यादि बोध्यम्। अत्र साक्षात्तण्डुलात्मककर्मगतां पाकक्रियां प्रति स्थाल्याः संयोगसंबन्धं पुरस्कृत्य तण्डुलद्वारा आधारत्वादधिकरणत्वम्। परम्परया स्थाल्यभिन्नाश्रयिका या विक्लित्तिस्तदनुकूलो व्यापार इत्येवं बोध ऊह्यः। वैषयिकाधिकरणमुदाहरति-मोक्षइच्छाऽस्तीति। औपश्लेषिकाभिव्यापकभिन्नमधिकरणं वैषयिकम्। अत्र साक्षात्कर्तृभूतेच्छागतां सत्ताक्रियां प्रति मोक्षस्य विषयतासंबन्धपुरस्कारेण इच्छाधारत्वादधिकरणत्वम्। परम्परया मोक्षाभिन्नविषयकः सत्तानुकूलो व्यापारः। मोक्षविषयकेच्छानिष्ठसत्तेति वा बोधः। अभिव्यापकमधिकरणमुदाहरति-तिलेषु तैलमिति। अत्र साक्षात्तैलरूपकर्तृगतां सत्ताक्रियां प्रति कृत्स्नव्यप्तिं पुरस्कृत्य तैलद्वारा सत्ताधारत्वात्तिलानामधिकरणत्वम्। परम्परया तिलाभिन्नाश्रयकस्तैलनिष्ठसत्तानुकूलो व्यापार इति बोधः।  
 पञ्चम्यर्थमाह-अविधिरिति। अवधेः पञ्चम्यर्थत्वे मानमाह-अपादाने पञ्चमीति। ननु सूत्रेमापादानस्य पञ्चम्यर्थत्वलाभेऽपि अवधेः कथं पञ्चम्यर्थत्वलाभोऽत आह-तच्चेति। तच्च-अपादानं चेत्यर्थः। अपायो विभागजनको व्यापारस्तस्मिन्सति प्रत्यासत्त्या तादृशव्यापारजन्यविभागाश्रययोर्मध्ये यद्‌ध्रुवं स्थिरमवधिभूतं तदपादानं, द्वयोः संयुक्तयोरन्यतरस्य चलनाद्विभागो जायंते, तत्र तादृशचलनानाश्रयभूतं, अर्थाद्विभागजनकव्यापारानाश्रयभूतं यत्तत्स्थिरं तच्चेहावधित्वेन विवक्षितमिति अवधिभूतमपादानसंज्ञकं भवतीति सूत्रार्थाद्‌ध्रुवमपाये, इत्यनेनावधेरपादानसंज्ञाविधानादवधेः पञ्चम्यर्थत्वमिति भावः। उक्तेऽर्थे हरिसंमतिं प्रदर्शयति उक्तं चेति। अपाये यदुदासीनमित्यादिना पृथक्पृथगित्यन्तेन। अस्य हरिग्रन्थस्यार्थमाह-अपाय इति। अपायो विश्लेषः, विभाग इति यावत्। अत्रापायपदमपायजनकक्रियापरं लक्षणयेत्याशयेनाऽऽह-विश्लेषहेतुक्रियायामिति। उदासीनमित्यनेन ध्रुवपदार्थ उक्तः। औदासीन्यं क्रियानाश्रयत्वमित्याह-अनाश्रय इति। प्रत्यासत्त्या प्रकृतधातूपत्तिविश्लेषहेतुक्रियानाश्रय इत्यर्थः। तच्चोदासीनं चलं वाऽचलं वा कथमप्यस्तुतद्‌ध्रुवमेवोच्यते। ननु निरुक्तमुदासीनं यद्यचलं तदा घ्रुवमुच्यतां, परंतु यदि चलं तदा कथं ध्रुवमुच्यत इत्याशङ्क्याऽऽह-अतदावेशादिति। विश्लेषहेतुक्रियानाविष्टत्वादित्यर्थः। तथा च लोके स्पन्दादियत्‌किंचित्क्रियारहितं स्थिरं वस्तु ध्रुवमित्युच्तते। अत्र शास्त्रे तु विश्लेषहेतुमात्राक्रियारहितं ध्रुवमुच्यत इति भावः। विश्लेषस्य द्विष्ठत्वेन विश्लेषाश्रययोर्द्वयोर्मध्ये यद्विश्लेषजनकक्रियानाश्रयस्तदपादानमित्युक्ते तादृशक्रियानाश्रयस्य संज्ञिनोऽर्थाद्विश्लेषाश्रयत्वं लभ्यत इत्याशयेनाऽऽह-एवं चेति। अपाये ध्रुवमित्यनेन विश्लेषजनकक्रियाशून्यत्वविवक्षणे चेत्यर्थः। विश्लेषेत्यादि सतीत्यन्तं विशेषणं यदि नोच्येत तर्हि प्रयागात्काशीं गच्छति चैत्र इत्यत्र गन्तरि चैत्रेऽपादानसंज्ञाया अतिव्याप्तिः स्यात्। गच्छतेर्विश्लेषजनकक्रियावाचित्वेन विश्लेषस्य च द्विष्ठत्वेन प्रयाग इव चैत्रेऽपि सत्त्वाविशेषात्। तथा च कर्तृसंज्ञां बाधित्वाऽपादानसंज्ञैव स्यात्। कर्तृसंज्ञायास्तु तण्डुलं पचति चैत्र इत्यादाववकाश इति भावः। सत्यन्तविशेषणोक्तौ तु चैत्रस्य विश्लेषाश्रयत्वेऽपि विश्लेषजनकक्रियाश्रयत्वेन नोक्तातिव्याप्तिरिति भावः। अथ यदि विश्लेषाश्रयत्वमिति विशेष्यं नोच्येत तर्हि पूर्वोक्त एव प्रयोगे काश्यां कर्मण्यतिव्याप्तिः स्यात्। प्रयागस्येव काश्या अपि विश्लेषजनकक्रियानाश्रयत्वात्। विशेष्योक्तौ तु प्रयागस्येव काश्या विश्लेषाश्रयत्वाभावान्नातिव्याप्तिः। तथा च कर्तरि कर्मणि चेत्युभयत्रातिव्याप्तिवारणाय विशेषणविशेष्योभयमुपात्तम्। अवेदं बोद्यम्-गच्छति, याति, इयर्ति, अतति, इत्यादौ तत्तद्धातोर्विभागजनकक्रियावाचित्वेऽपि विभागस्य तत्तद्धातुवाच्यत्वाभावः। अत एव तादृशविभागस्य धातुवाच्यव्यापारजन्यत्वेऽपि फलत्वाभावः। फलत्वस्य तद्‌धातुवाच्यव्यापारजन्यत्वे सति तद्धातुजन्योपस्थितिविषयत्वात्। यत्र च विभागस्य धातुवाच्यत्वाभावस्तादृशविभागाश्रयस्यापादानत्वम्। यथा वृक्षात्पर्णं पततीत्यादौ पतधात्वर्थो विभागजनकः संयोगानुकूलव्यापारः। तत्र संयोगस्य धातुवाच्यत्वेऽपि विभागस्य तदवाच्यत्वेन तादृशविभागश्रयस्य वृक्षस्यापादानत्वम्। यत्र च विभागस्य धातुवाच्यत्वं तत्र विभागस्य फलत्वात्तादृशविभागाश्रयस्यापादानसंज्ञां बाधित्वा परत्वात्कर्मसंज्ञैव भवति, नापादानसंज्ञा। यथा वृक्षं त्यजति खग इत्यत्र विभागानुकूलो व्यापारस्त्यजधात्वर्थः। अत्र विभागस्य धातुवाच्यत्वेन फलत्वात्तादृशविभागाश्रयस्य वृक्षस्य कर्मसंज्ञैव भवति, नापादानसंज्ञा, विभागस्य धातुवाच्यत्वादिति। नवीनमते पूर्वोक्तधातुष्वपि विभागस्यापि धातुवाच्यत्वम्। अत एव अवधित्वं च \`प्रकृतधातूपात्तविभागजनकव्यापारानाश्रयत्वे सति प्रकृतधात्वर्थविभागाश्रयत्वं, इति वदन्ति। तत्र ग्रामादायाति, ग्रामाद्विभजते, इत्यादौ विभागसमानाधिकरणव्यापारार्थकधातुयोगे विभागस्य फलत्वेऽपि तादृशविभागाश्रयस्यापादानत्वम्। वृक्षं त्यजतीत्यादौ विभागव्यधिकरणव्यापारार्थकधातुयोगे विभागाश्रयस्य कर्मत्वमिति व्यवस्था। एवं च प्रयागात्काशीं गच्छतीत्यादौ विभागस्य धात्वर्थत्वेऽपि व्यापारसमानाधिकरणविभागस्य प्रतीत्या तादृशविभागाश्रयस्य प्रयागस्य न कर्मत्वम्। व्यापारव्यधिकरणविभागाश्रयस्यैव कर्मत्वादिति बोध्यम्। अपादानत्वलक्षणघटकसत्यन्तविशेषणस्य व्यावर्त्यमाह-वृक्षात्पर्णं पततीति। अत्र विभागजन्यसंयोगानुकूलव्यापारः पतधात्वर्थः। अत्र पर्णवृत्तिर्यः संयोगानुकूलव्यापारः स वृक्षपर्णयोर्विभागजनकः, विभागश्च संयोगवद्‌द्विष्ठत्वेन वृक्षपर्णैतदुभयनिष्ठः। एवं स्थिते यदि विश्लेषाश्रयत्वमपादानत्वमित्येवोच्येत तदा वृक्षस्येव पर्णस्यापि विश्लेषाश्रयत्वादपादानसंज्ञा प्रसज्येत, तद्वारणाय सत्यन्तं विशेषणमुक्तम्। ततश्च पर्णस्य विश्लेषाश्रयत्वेऽपि विश्लेषजनकव्यापाराश्रयत्वेनापादानसंज्ञाया व्यावृत्तिः सिध्यति। ननु विश्लेषाश्रयत्वे सति प्रकृतधातूपात्तक्रियानाश्रयत्वमित्येतावतैव पर्णेऽतिप्रसङ्गवारणे सति विश्लेषहेत्विति क्रियाविशेषणनिवेशनस्य किं प्रयोजनमित्याशङ्क्याऽऽह-धावतोऽश्वादिति। अत्रापि पतधात्वर्थः पूर्ववदेव। अश्वारूढपुरुषनिष्ठो यः संयोगानुकूलव्यापारः, सोऽश्वपुरुषयोर्विभागजनक इत्यश्वस्य विभागाश्रयत्वेऽपि धावत इति विशेषणात्प्रकृतधातूपात्तधावनक्रियाविशिष्टत्वात्प्रकृतऋधातूपात्तक्रियानाश्रयत्वाभावेनाश्वस्यापादानत्वं न स्यादतो विश्लेषहेत्विति क्रियाया विशेषणं दत्तम्। तेन चाश्वस्य ऋधातूपात्तधावनक्रियायुक्तत्वेऽपि विश्लेषहेतुपतधातूपात्तसंयोगानुकूलक्रियानाश्रयत्वादपादानसंज्ञा प्रवर्तते, विश्लेषहेतुक्रियाया अश्वारूढपुरुषमात्रनिष्ठत्वादिति भावः। एतेनाश्वस्य चलत्वेऽपि यस्मादश्वादसौ पतति तस्य पततस्तादृशोऽप्यश्वो ध्रुव एवेति स्पष्टीकृतम्। वृक्षावधिकविभागजनकः पर्णनिष्ठः संयोगानुकूलव्यापार इति बोधः वृक्षात्पर्णं पततीत्यत्र बोध्यः। अश्वात्पततीत्युक्ते यत्किंचिदतरक्रियानाश्रयत्वदशायामेवाश्वस्यापादानत्वं भवतीत्याशङ्का स्यादतस्तन्निवृत्तये धावत इत्यश्वविशेषणमुपात्तम्। अश्वावधिकविभागजनकः संयोगानूकूलव्यापारोऽश्ववारनिष्ठ इति रीत्या बोधः। ननु कुड्‌यात्पततोऽस्वात्पततीत्यत्र पतत इति विशेषणाद्विश्लेषजनकक्रियाश्रयत्वप्रतीतेरश्वस्यापादानत्वं न स्यादित्याशङ्क्याऽऽह-यस्मादश्वादिति। यस्मादश्वादसौ पतति सोऽश्वो यत्किंचिदवाधिकविभागजनकक्रियाश्रयोऽपि पततस्तस्य ध्रुव एव विश्लेषजनकक्रियानश्रय एवेत्यर्थ। अयं भावः-अत्र प्रयोगे विश्लेषजनिके द्वे क्रिये वर्तेते। तत्रैका कुड्यावधिकविश्लेषजनिका, साऽश्वनिष्ठा, द्वितीया त्वश्वावधिकविश्लेषजनिका, सा पुरुषनिष्ठा। तथाऽऽश्रयभेदाद्विश्लेषोऽपि द्विविधः कुड्याश्वयोर्विश्लेषः, स च कुड्यावधिकोऽश्वनिष्ठः। अश्वाश्वारोहयोर्विश्लेषश्च द्वितीयः, स चाश्वावधिकोऽश्वारोहनिष्ठः। एवं स्थिते विश्लेषहेतुक्रियानाश्रयेत्यत्र विश्लेषसामान्योपादानेन निरुक्तस्थलेऽस्वस्यापादानत्वानुपपत्तिशङ्का, यन्निष्ठविश्लेषावधित्वं तद्विश्लेषजनकक्रियानाश्रयत्वमित्येवं विश्लेषविशेषोपादाने नोक्तानुपपत्तिः। कुड्‌यात्पततोऽश्वात्पततीत्यत्राश्वस्यास्वाश्वारोहनिष्ठविश्लेषावधित्वं, तादृश(अश्वाश्वारोहनिष्ठ)विश्लेषजनकक्रियाया अश्वारोहमात्रनिष्ठाया अश्वेऽसत्त्वेनाश्वस्य तद्विश्लेषजनकक्रियानाश्रयत्वादपादानत्वमुपपद्यते। यद्यप्यश्वस्य कुड्याश्वविश्लेषजनकक्रियाश्रयत्वं विद्यते तथाऽपि सा क्रिया अश्वाश्वारोहविश्लेषजनिका न भवतीत्यश्वस्य तद्‌विश्लेषजनकक्रियानाश्रयत्वं निर्बाधमित्याशयेनाऽऽह-तद्विश्लेषहेतुक्रियेत्यादि विशेषणीयमित्यन्तम्। तच्छब्दार्थस्य यच्छब्दार्थसापेक्षत्वात्-यद्विश्लेषावधित्वं तद्विश्लेषहेतुक्रियानाश्रयत्वे सतीत्येवं यत्तच्चब्दाभ्यां निर्वृत्तो विश्लेषव्याक्तिविशेषोऽवधिलक्षणे प्रवेशनीय इत्याशयः। तथा चाश्वस्याश्वारोहनिष्ठविश्लेषजनकक्रियानाश्रयत्वमविरुद्धमित भावः। एवं कुड्यादेरपि ध्रुवत्वं सिध्यतीत्याह-तस्यापीति। यस्मादश्वादयं पतति तस्याप्यश्वस्य पतने कुड्यादिध्रुवं भवति। कुड्याश्वनिष्ठविश्लेषजनकक्रियाया अश्वमात्रनिष्ठायाः कुड्यादावसत्त्वेन कुड्यादेस्तद्विश्लेष(कुड्याश्वविश्लेष) जनकक्रियानाश्रयत्वादित्यर्थः। नन्वेवमपि यत्र संयुक्तावुभौ युगपत्पृष्ठतोगमनक्रियया विश्लेषं जनयतस्तत्र विश्लेषस्यैक्यात्प्रत्येकमपि तद्विश्लेषजनकक्रियावत्त्वेन तद्विश्लेषजनकक्रियानाश्रयत्वाभावात्परस्परस्मान्मेषावपसरत इत्यपादानन्वं न स्यादित्याशङ्कां प्रत्याचष्टे-उभावपीति, मेषान्तरक्रियेति च। तत्रोभावपीत्यादिना विभागे, इत्यन्तकारिकांशेन शङ्का। तदर्थस्त्वेवम्-उभयकर्मके-उभयं-मेषद्वयं, तस्य कर्म-तत्संबन्धिनी क्रिया। अथवा-उभयोः कर्म-द्वयोर्मेषयोः क्रियेत्यर्थः। तादृशी क्रिया जनकत्वेनास्ति यस्येति व्यधिकरणो बहुव्रीहिर्विभागश्च न्यपदार्थः। अथवा उभयपदं लक्षणयोभयस्थपरं, तथा चोभयस्थं कर्म-क्रिया, अस्ति यस्येति समानाधिकरणो बहुव्रीहिः। अन्यत्पूर्वत्। उभयनिष्ठक्रियाजन्यविभागे, इत्यर्थः। क्वचित्तु मुद्रितपुस्तकेऽध प्रदेशे \`उभयकर्मजे' इति पाठो दृश्यत, सतु सुगम इति प्रतिभाति। यद्यपि उभयनिष्ठक्रियाजन्यविभागे उभावपि मेषावध्रुवौ विश्लेषजनकक्रियाश्रयौ, स्त इति शेषः। तथा चापादानत्वं न स्यादिति। प्रविभक्ते त्वित्याद्यविशिष्टकारिकांशेन निरुक्तशङ्काप्रत्याख्यानम्। प्रविभक्ते इति। आश्रयभूततत्तन्मेषभेदात्तद्‌वृत्ती विश्लेषजनकक्रिये भिन्ने सत्यौ व्यवस्थिते भवतः, तन्मेषवृत्तिर्विश्लेषजनकक्रियाऽपरमेषवृत्तिरपरप्रेषवृत्तिश्च तादृशक्रिया तन्मेषवृत्तिर्न भवतीत्येवं व्यवस्थिते स्तः, न त्वव्यवस्थिते इत्यर्थः। तत्रेति। यत्रैको मेषो निश्चलं स्थितस्तस्माच्च मेषादपरो मेषोऽपसरति, तत्रेत्यर्थः। एतदेव मेषान्तरक्रियेत्यादिकारिकया स्पष्टीक्रियत इत्याह-यथा निश्चलेति। अयमन्यतरकर्मजन्यविभागस्थलीयदृष्टान्तः। निश्चलमेषादिति। विश्लेषजनकक्रियानाश्रयो यो मेषस्तस्मादपसग्न्पृष्ठतो गच्छन् यो द्वितीयमेषस्तादृशस्थले यथाऽपसरन्मेषस्थक्रियापेक्षया क्रियानाश्रयमेषस्य ध्रुवत्वं, तद्वदुभयनिष्ठक्रियाजन्यविभागस्थले विभागस्यैक्वेऽपि तत्तन्मेषनिष्ठत्वरूपधर्मवौशिष्ट्येन क्रियाया भेदं प्रकल्प्यैकमेषनिष्ठक्रियापेक्षयाऽपरस्य मेषस्य ध्रुवत्वं, अपरमेषनिष्ठक्रियामादायैकपेषस्य च ध्रुवत्वं सूपपादम्। अन्यतरनिष्ठक्रियाजन्यविभआगस्थले तद्विश्लेषजनकक्रियानाश्रयत्वस्यान्यतरस्मिन्संभवान्मेषो मेषादपसरतीतिवदुभयनिष्ठक्रियाजन्यविश्लेषस्थलेऽपि आत्मानमात्मनेत्यादावन्तःकरणाद्युपाविकृतभेदवत्तत्तन्मेषनिष्ठत्वरूपधर्मोपाधिना क्रियाभेदं गृहीत्वाऽन्यतरस्मिंस्तद्विश्लेषजनकक्रियानाश्रयत्वस्य संभवात्परस्पस्मान्मेषावपसरत इत्युपपद्यत इति भावः। नवीनास्तु-प्रकृतधातूपात्तव्यापारजन्यविभागाश्रयत्वमपादानत्वं, तच्च परस्परपदोपात्तयोरेव विवक्ष्यते, मेषपदोपात्तयोस्तु क्रियाश्रयत्वात्कर्तृत्वं विवक्ष्यते, न विभागाश्रयत्वम्। प्रयोगानुसारित्वाद्विवक्षणस्येत्याहुः। एवं च यादृशमपादानलक्षणं फलितं तत्प्रदर्शयति-तद्विश्लेषेत्यादिना तत्क्रियायामपादानन्वमित्यन्तेन। तत्र सतीत्यन्तस्यार्थः स्पष्ट एव। तज्जनकेति। तच्छब्देन विश्लेषग्रहणाद्विश्लेषजनकेत्यर्थः। तत्क्रियानाश्रयेति। अत्र तच्छब्देन तत्तन्मेषनिष्ठत्वरूपोपाधिविशिष्टक्रियाविशेषस्य ग्रहणात्क्रियाविशेषानाश्रयत्वमित्यर्थः। तत्क्रियायामिति। अत्रापि तत्पदं क्रियाविशेषपरम्। विशेषक्रियायां तदपादानमिति सिद्धमिति भावः। क्रियाविशेषग्रहणं च परस्परस्मान्मेषावपसरत इत्यत्रापादानत्वसिद्ध्यर्थामिति भावः। ननु यत्र वृक्षनिष्ठक्रिययैव विभागो जन्यते तत्र वृक्षाद्वस्त्रं पततीति प्रयोगो न स्यात्। वृक्षस्य वृक्षवस्त्रविबागजनकतत्क्रियानाश्रयत्वाभावादत आह-क्रिया चात्रेति। धात्वर्थ इति। पततीत्यादिप्रकृतधातुवाच्यैव गृह्यते, न स्पन्दमात्रमित्यर्थः। स्पन्दमात्रग्रहणेन वृक्षे स्पन्दसत्त्वाद्‌वृक्षस्यापादानत्वानुपपत्तिशङ्का, धात्वर्थग्रहणे तु पततीतिप्रकृतपतधात्वर्थविभागजनकसंयोगानुकूलक्रियानाश्रयत्वाद्‌वृक्षस्यापादनत्वोपपत्तिः। तेनेति। प्रकृतधातूपात्तक्रियाग्रहणेनेत्यर्थः। सगच्छत इति। विभागजनकसंयोगानुकूलक्रिया पततेरर्थः। तथा च वृक्षवस्त्रविभागजनिका या क्रिया प्रकृतपतधातूपात्ता, सा वस्त्रे विद्यते, न वृक्ष इति कृत्वा वृक्षस्य प्रकृतधातूपात्तविभागजनकक्रियानाश्रयत्वादपादानत्वं संगच्छत इत्यर्थः। नन्वत्र वस्त्रनिष्ठक्रियया वृक्षवस्त्रविभागः, न वृक्षनिष्ठक्रिययेति वृक्षकर्मजविभागवतीति वस्त्रविशेषणं न संगच्छत इति चेन्न। वृक्षचलनेन वस्त्रे तादृशी क्रिया समुत्पन्ना, यया वृक्षाद्विभज्य तद्वस्त्रमधः पतितम्। यदि तु वृक्षे चलनक्रिया नाजनिष्ट तर्हि वस्त्रे विभागजनिका क्रिया नोदपादि, ततशअच वस्त्रमपि नाधोऽपप्तत् इति परम्परया वस्त्रपतनं प्रति वृक्षनिष्ठचलनक्रिया कारणमित्याशयेन वृक्षकर्मजविभागवतीति विशेषणमुक्तम्। ननु निरुक्तापादानस्य पञ्चम्यर्थत्वे गौरवमनुसंधायाऽऽह-वस्तु इति। एतावदिति। विश्लेषाश्रयत्वे सति विश्लेषजनकतत्क्रियानाश्रयत्वमित्येवं विशेषणविशिष्टमित्यर्थः। पञ्म्या वाच्यमिति। पञ्चमीवाच्यतावच्छेदकं नेत्यर्थः। पञ्चम्या वाच्यं-अपादानं, तच्च विश्लेषाश्रयं सद्विश्लेषजनकतत्क्रियानाश्रयं, वाच्यतावच्छेदकं त्वपादानत्वं, तच्च निरुक्तविशेषणविशिष्टं विश्लेषाश्रयेत्यादि क्रियानाश्रयत्वमित्यन्तम्। तथा च निरुक्तमपादानत्वं न पञ्चमीवाच्यं, किं तु पञ्चमीवाच्यतावच्छेदकं तदिति भावः। वाच्यतावच्छेदकस्यापि वाच्यत्वदर्शनादपादानत्वं पञ्चमीवाच्यं नेत्येवं वाचोयुक्तिरपि युक्तैवेति ज्ञेयम्। लक्षणमात्रमिति। मात्रशब्देन वाच्यतावच्छेदकत्वव्यावृत्तिः। ननु यदि विश्लेषाश्रयं सद्विश्लेषजनकतात्क्रियानाश्रयमित्येवं विसिष्ठं पञ्चमीवाच्यं न, तर्हि किं पञ्चमीवाच्यमित्यपेक्षायां यद्विश्लेषाश्रयं तावदेव पञ्चमीवाच्यमाश्रीयते। तथा च विश्लेषाश्रयत्वमित्येतावदेवापादानत्वमभिप्रेयते चेत्ग्रामादायाति देवदत्त इत्यत्र आयातेर्विभागपूर्वकोत्तरदेशसंयोगानुकूलव्यापारार्थत्वेन संयोगवद्विभागस्य द्विष्ठत्वेन आयातिधात्वर्थक्रियाजन्यविबागस्य ग्रामनिष्ठत्वस्येव देवदत्तनिष्ठत्वस्यापि सत्त्वेन ग्रामस्येव देवदत्तस्याप्यपादानत्वं प्राप्नोतीति ग्रामाद्देवदत्तादायातीत्यनिष्टः प्रयोग आपद्येतेति चेन्न। ग्रामं गच्छति चैत्र इत्यत्र गमधात्वर्थव्यापारजन्योत्तरदेशसंयोगरूपफलस्य ग्रामवृत्तित्ववच्चैत्रवृत्तित्वस्यापि सत्त्वेन ग्रामस्येव चैत्रस्यापि कर्मत्वाच्चैत्रश्चैत्रं गच्छतीत्याशङ्क्य चैत्रस्य व्यापारजन्यफलाश्रयत्वेन कर्मसंज्ञाप्राप्नोति, अथ च व्यापाराश्रयत्वेन कर्तृसंज्ञाप्राप्नोति, तत्र आकडारीयत्वेन परत्वात्कर्तृसंज्ञया कर्मसंज्ञाया बाधान्न चैत्रश्चैत्रमित्यपत्तिरित्येवं समाहितम्। तद्रीत्या प्रकृतेऽपि प्रकृतधात्वर्थव्यापारजन्यविभागाश्रयत्वेन देवदत्तस्यापादानत्वं प्राप्तमथ च प्रकृतधात्वर्थव्यापाराश्रयत्वेन कर्तृत्वं च प्राप्तं, तत्र परत्वात्कर्तृसंज्ञया अपादानसंज्ञाया बाधान्न ग्रामाद्देवदत्तादित्यनिष्टं प्रसज्येतेति समाधानस्य वक्तुं शक्यत्वाद्‌गौरवेण न पञ्चमीवाच्यकोटौ विश्लेषजनकतत्किरयानाश्रयत्वमित्यंशस्य प्रवेशः कल्पनीय इति प्रतिभाति-रोचत इति भावः। एतत्सर्वमनुसंधायाऽऽह-द्वितीयार्थोक्तरीत्येत्यादि प्रतिभातीत्यन्तम्। शङ्कते-न चैवमपीति। देवदत्तो देवदत्तादित्याद्यनिष्टप्रयोगवारणेऽपत्यिर्थः। वृक्षात्स्पन्दत इति। वृक्षात्तत्सकाशात्किंचिच्चलितमीषद्विभक्तं भवतीत्यर्थप्रतीतेः प्रकृतस्पन्दधात्वर्थव्यापारानाश्रयत्वे सति तज्जन्यविभागाश्रयत्वस्य वृक्षे सत्त्वेन वृक्षस्यापादानत्वापत्तिरिति शङ्ककाशयः। विश्लेषाश्रयत्वे सति तज्जनकतत्क्रियानाश्रयत्वमित्येवं विशिष्टस्य पञ्चमीवाच्यत्वपक्षेऽपीयमापत्तिः। उक्तामापत्तिमिष्टापत्त्या परिहरति-इष्टत्वादिति। आसनाच्चलितः, राज्याच्चलितः, इत्यादौ चलधातूपात्तव्यापारजन्यविबागाश्रये अपादानत्वस्येष्यमाणत्वात्तद्वत्तदर्थकस्पन्दधातूपात्तव्यापारजन्यविभागाश्रयेऽपादानत्वाङ्गीकारे बाधकाभावेनेष्टत्वादित्यर्थः। वृक्षात्स्पन्दते इति प्रयोगापत्तिरूपदूषणदातुरित्थमभिप्रायः-आसनाच्चलित इत्यादिप्रयोगदर्शनाच्चलधातूपात्तव्यापारजन्यविभागस्य प्रतितेर्विभागस्य चावधिसापेक्षतया तत्र तादृशविभागाश्रयस्यापादानत्वेऽपि स्पन्दधातोः कभ्पनमात्रार्थकतया विभागाप्रतीतेरवधित्वाभावेन वृक्षात्स्पन्दत इति प्रयोगो नोचितः, किंतु वृक्षे स्पन्दत इत्येव। अन्ये तु सकर्मकधातुसमभिव्याहारे तादृशधातूपात्तव्यापारजन्यविभागश्रयस्यापादानत्वं-यथा प्रयागात्काशीं गच्छतीत्यादौ, स्पन्दे स्त्वकर्मकतया तत्समभिव्याहारे तादृशधातूपात्तव्यापारजन्यविभागाश्रयस्यापादानत्वं नोचितमित्याशयेनाऽऽह-पञ्चमीजन्येत्यादि उपस्थितेर्हेतुत्वमित्यन्तम्। पञ्चमीजन्यो योऽपादानत्वप्रकारकबोधस्तस्मिन् बोधविषये-प्रत्यासत्त्याऽपादानपदार्थघटकविभागजनकतया सकर्मकधातुजन्यव्यापारोपस्तितिर्हेतुरिति कार्यकारणभावाङ्गीकाराद्‌ वृक्षात्स्पन्दत इत्यत्र विभागजनकव्यापारोपस्थापकस्पन्दधातोरकर्मकतया न तत्समभिव्याहारेऽपादान्त्वबोध इति कृत्वा वृक्षात्स्पन्दत इत्यनुचितमिति भावः। सोऽयं समाधानप्रकारः समाधानाभास इत्याह-समाधानामास इति। वृक्षात्स्पन्दत इत्यत्रापादानत्वबोधवारणाय यदि निरुक्तकार्यकारणबावोऽङ्गीक्रियते तर्हि राज्याच्चलित इत्यत्रापि विभागजनकव्यापारोपस्तापकचलधातोरकर्मकतया तत्समभिव्याहारेऽप्यपादानत्वबोधो न स्यादिति राज्याच्चलित इत्यादिप्रयोगानिर्वाहो, यदि तु आसनाच्चलित इत्यादिप्रयोगनिर्वाहाय चलधातुसमभिव्याहारेऽपादानत्वोधोऽनुभवबलादभिप्रेयते तर्हि दर्थकस्पन्दधातुसमभिव्याहारेऽपादानत्वबोधस्यापरिहार्यतया वृक्षात्स्पन्दत इति प्रयोगस्य दुर्वारतया निरुक्तकार्यकारणभावरूपसमाधानस्य समाधानप्रतिभासत्वमिति भावः। अपास्त इति। तादृशसमाधानाभासोऽप्यपास्त इत्यर्थः। वृक्षात्स्पन्दत इति प्रयोगवारणायोक्तकार्यकारणभावाङ्गीकारे राज्याच्चलित इत्यादिप्रयोगस्य शिष्टेष्टस्यानुपपत्तेस्तादृशकार्यकारणभावो नाभ्युपगन्तुं शक्य इति वृक्षात्स्पन्दत इति प्रयोगेऽपीष्टापत्तिकरणादित्याशयः। शङ्कते-न चैवमपीति। विभागश्रयत्वस्यापादानसंज्ञाप्रयोजकत्वेन वृक्षात्स्पन्दत इति प्रयोगनिर्वाहेऽपीत्यर्थः। वृक्षात्त्यजतीति। अत्र खगः कर्ता। दुर्वारमिति। विभागाश्रयत्वे सति विभागजनकव्यापारानाश्रयत्वस्य वृक्षे सत्त्वेनापादानसंज्ञाप्राप्तेर्वृक्षात्त्यजतीति दुर्वारमिति चेन्न। विभागानुकूलव्यापारस्य त्यजत्यर्थत्वाद्विभागस्य धात्वर्थतया फलत्वाद्‌व्यापारजन्यफलाश्रयत्वेन प्राप्तया कर्मसंज्ञया परत्वरूपबलाश्रितयाऽपादानसंज्ञाया बादात्पञ्चम्यसंभवेन द्वितीयैव भवतीति। ननु कर्मसंज्ञया बाधादपादानसंज्ञाया अभावात्पञ्चम्याः साधुत्वाभावेऽपि अपादानसंज्ञाभ्रमेण कृतात्तादृशप्रयोगादपादानत्वबोदापत्तिरित्याशङ्कां प्रत्याचष्टे-भ्रमादित्यादिना। बोधाभाव इति। अपादानत्वबोधाभाव इत्यर्थः। अनुभवसिद्ध इति। अनुभवरूपप्रत्यक्षप्रमाणासिद्ध इत्यर्थः। पञ्चमीजन्येति। पञ्चमीजन्यो योऽपादानत्वबोधस्तस्मिन्भाव्यत्वेन विवक्षिते त्यज्यादिधातुभिन्नधातुजन्यविभागजनकव्यापारोपस्थितिर्हेतुरिति कार्यकारणभावो मन्तव्यः। अथ पञ्चमीजन्यापादानत्वबोदः कार्यं, त्यज्यादिधातु भिन्नधातुजन्यबुद्धिः कारणमित्यर्थः। त्यज्यदित्यादिपदेन नरकं पतित इति भाष्यप्रयोगघटकः पतधातुर्ग्राह्यः। तत्र हि विभागानुकूलव्यापारः पतधात्वर्थ इति स्पष्टम्। यदि बोधाभाव इत्यत्र यदीत्युपादानेन तत्रापादानत्वबोध इष्ट एवेति गम्यते। तथा च निरुक्तः कार्यकारणभावोऽकिंचित्कर इति भावः। ननु बलाहकाद्विद्योतत इत्यत्र द्युतधातोः प्रकाशार्थतया सविता प्रकाशत इत्यत्रेव तस्माद्विभागाप्रतितेर्वलाहकादित्यपादानत्वानुपपत्तिरत आह-निःमृत्येत्यध्याहार्यमिति। निःसरणपूर्वके विद्योतने द्युतधातुं वर्तयित्वा निःसरणक्रियानिरूपितमपादानत्वमभ्युपगम्य पञ्चम्युपपाद्येति भावः। निःसरणपूर्वके विद्योतने धातोर्वृत्तिरेवात्राध्याहारः। बलाहकान्निःसृत्य विद्योतत इत्यर्थः। तदुक्तं कैयटे-बलाहको नाम धूमज्योतिःसलिलमरुतां संघातः, तादृशसमुदायात्मकमेघादवयवभूतज्योतिरूपविद्युतो भेदविवक्षणाद्बलाहकस्यावधित्वमिति। ननु रूपं रसात्पृथगित्यत्र रूपे विभागपूर्वकसंयोगानुकूलव्यापाररूपनिःसरणस्याभावाद्रसादित्यपादानत्वानुपपत्तिरित्याशङकां निराकरोति-बुद्धिपरिकल्पितेत्यादिना। रूपरसयोर्गुणयोः परस्परं वास्तवसंयोगस्य तथा विभागस्य चासंभवाद्‌बुद्धिपरिकल्पितौ तयोः संयोगविभागौ गृहीत्वा तादृशविभागवधित्वमाश्रित्य रसादिति पञ्चम्युपपाद्येति भावः। बुद्धिपरिकल्पितापादानत्वस्य गौणत्वं मत्वाऽऽह-पृथग्विनेति। एतत्सूत्रेण पृथकूशब्दार्थयोगे रसादिति पञ्चमी बोध्या। रसप्रतियोगिकपृथक्त्वाविशिष्टं रूपमित्यर्थः। इदं चेति आदानं चेत्यर्थः। अपादानत्वावान्तरधर्मभेदात्त्रिविधमित्याह-निर्दिष्टविषयमित्यादि। निर्दिष्टः-शक्त्या बोधितः, विषयो-विभागनिरूपकार्थो यस्येत्यर्थः। अत्र विषयशब्दो निमित्तभूत(विभागनिरूपक)गतिपर इत्याशयेनाऽऽह यत्र साक्षादिति। विभागजनकक्रियाध्याहारं विनैवेत्यर्थः। धातुनेति। विभागजनकव्यापारार्थकत्वेन प्रसिद्धेन पततिगच्छतीत्यादिधातुनेत्यर्थः। गतिरिति। विभागजनिका क्रियेत्यर्थः। निर्दिश्यते-उपस्थाप्यते, तत्र यदपादानं तन्निर्दिष्टविषयमिति निर्दिष्टविषयलक्षणमिति भावः। निर्दिष्टविषयस्योदाहरणमाह-यथा-अश्वात्पततीति। उपात्तविषयं लक्षयति-उपात्तो लक्षणादिना स्वीकृतो न तु शक्त्येति यावत्, विषयो-विभागनिरूपकार्थो यस्येति समासार्थाश्रयेणाऽऽह-यत्र धात्वन्तरेति। विभागनिरूपको धात्वन्तरार्थो निःसरणादिरङ्गं विशेषणं यस्य तादृशं स्वार्थं धातुर्ब्रूते तदुपत्तिविषयमपादानमित्यर्थः। एतस्योदाहरणमाह-यथा बलाहकादिति। सविता प्रकाशत इत्यत्रेव दीप्त्यर्थकाद्विद्योततोर्विभागाप्रतीतेर्लक्षणया धात्वन्तरार्थनिःसरणपूर्वक विद्योतने विद्योततेर्वृत्तिः स्वीक्रियत इत्याह निःसरणाङ्गेत्यादि बलाहकावधिकं यन्निःसरणं, तदनन्तरकालिकं विद्युत्कर्तृकं विद्योतनमिति बोधः। अपेक्षितक्रियं लक्षयति-अपेक्षितेति। अपेक्षिताऽऽकाङ्क्षिता, क्रिया विभागजनिका क्रिया यत्रेत्यर्थः। अन्त्यमिति। अपेक्षितक्रियामित्यर्थः। आकाङ्क्षा च प्रतीयमानाया अनुपादाने सति भवतीति प्रत्यक्षसिद्धमागमनं मनसि निधाय पृच्छति-कुतो भवानिति। उत्तरयिताऽपि तथैवोत्तरयति-पाटलिपुत्रादिति। अत्र प्रश्नोत्तररूपे द्वे अपि वाक्ये अपेक्षितक्रिये इत्याशयेनाह-आगमनमर्थमध्याहृत्येति। तथा च कुतो भावानिति प्रश्नवाक्ये आगत इति, तथोत्तरवाक्ये पाटलिपुत्रादित्यस्मिन्, आगतोऽहमिति च शेषः कल्प्य इति भावः। किंप्रदेशावधिकविभागजनकागमनव्यापारवान् भवनिति प्रश्नवाक्यार्थः, पाटलिपुत्रावधिकविभागजनकागमनव्यापारवानहमिति चोत्तरवाक्यार्थो ज्ञेयः। एतेन गम्यगम्यमानाऽपि क्रिया कारकविभक्तौ प्रयोजिकेति सूचितम्।  
 अथ चतुर्थ्यर्थमाह-उद्देश्य इति। चतुर्थ्यर्थ इति। संपदानचतुर्थ्यर्थ इत्यर्थः। उद्देश्यस्य संप्रदानचतुर्थ्यर्थत्वे प्रमाणमाह-तथा हीति। ननु चतुर्थी संप्रदाने, इति सूत्रात्संप्रदानस्य चतुर्थ्यर्थत्वसिद्धावपि नोद्देश्यस्य चतुर्थ्यर्थत्वं सिध्यतीत्याशङ्कां निराकुर्वन्नाह-तच्चेति। संप्रदानं चेत्यर्थः। कर्मणा यमभिप्रैतीति सूत्रादुद्देश्यमित्यन्वयः। संप्रदानस्योद्देश्यरूपतासंपादकं विशेषणमाह-कर्मणेत्यादिना इत्यर्थकादित्यन्तेन। कर्मणा-करणभूतेनेति। करणत्वं च संबन्धक्रियापेक्षम्, कर्मसंज्ञकेन गवादिद्रव्येण संबन्धुं कर्ता यमभिमैति-ईप्सति, उद्दिशतीति यावत्। स संप्रदानमित्यर्थः। कर्म चात्र पारिभाषिकं कर्तुरी प्सिततममित्यादि ग्राह्यम्। अत क्रिया यमभीति अकर्मकक्रियोद्देश्यस्य संप्रदानसंज्ञा विहिता। तथा च यत्किंचिद्धातूपस्थाप्यव्यापारजन्यफलाश्रयरूपकर्मसंबन्धाय क्रियायां यदुद्देश्यं तत्संप्रदानमित्यर्थादुद्देश्यस्य चतुर्थ्यर्थत्वं फलतीति भावः। इदमेवेति। उद्देश्यत्वमेव शेषित्वमङ्गित्वमित्युच्यत इत्यर्थः। तदुद्देश्यकेति। तत्-संप्रदानं, उद्देश्यं यत्र, तादृशेच्छाविषयीभूतं वस्तु, गवादि, तच्छेषमित्युच्यते। पूर्वतन्त्र इति। पूर्वमीमांसायां \`शेषः परार्थत्वात्'(3-1-2-2)इत्यत्रेत्यर्थः। परार्थत्वं च परोद्देशप्रवृत्तकृतिव्याप्यत्वम्। परं-प्रधानं-मुख्यं कर्म, अथवा परं-उत्कृष्टं फलं स्वर्गादि, तदुद्देशेन प्रवृत्तस्य पुरुषस्य या कृतिः-तद्‌व्याप्यत्वं-कारकत्वेन तत्संबन्धित्वमित्यर्थः। यथा दर्शपूर्णमासोद्देशेन प्रवृत्तपुरुषकृतिव्याप्यत्वं प्रयाजानुयाजावघातप्रोक्षणादीनां सुप्रसिद्धमिति तेषां शेषत्वम्। दर्शादेस्तु प्रयाजाद्युद्देशेन प्रवृत्तपुरुषकृतिव्याप्यत्वाभावान्नातिव्याप्तिः। केवलप्रयाजाद्युद्देशेन कस्यचिदपि पुरुषस्य प्रवृत्त्यभावादित्यर्थः। निरूपितमिति। इत्यादि वर्णितमित्यर्थः। एतेन विप्रे शेषित्वं, गवि शेषत्वं च प्रदर्शितम्। अत एवेति। शेषित्वस्य प्रधानकर्मप्रयोजकत्वादेव। प्रासनवदिति।(4-2-6-16)इति जैमिनीयाविकरणे। क्रीते सोम इति। सोमक्रयणानन्तरं मैत्रावरुणाय प्रोक्तं दण्डदानं प्रतिपत्तिकर्म, अर्थकर्मवेति संदिह्य चात्वाले कृष्णविषाणां प्रास्यतीतिदद्दण्डदानं प्रतिपत्तिकर्म, दण्डेन दीक्षयतीति दीक्षायां दण्डस्य विनुयुक्तत्वादिति पूर्वपक्षयित्वा मैत्रावरुणायेति संप्रदाने चतुर्थीश्रवणात्, संप्रदानत्वस्य च क्रियोद्देश्यत्वात्, उद्देश्यत्वस्य च प्रधानत्वसमनियतत्वामन्मैत्रावरुणस्योद्देश्यत्वलक्षणप्राधान्यावगमाद्दण्डप्रदानमर्थकर्म-प्रधानकर्मैव, न तु प्रतिपत्तिकर्मेति सिद्धान्तितं संगच्छते। उपयुक्तस्याऽऽकीर्णक करस्य द्रव्यस्य विहितप्रदेशे प्रक्षेपः प्रतिपत्तिकर्म। यत्तु स्वातन्त्र्येण मुख्यकर्मण उपकारकं तत्प्रधानकर्मार्थकर्म चेत्युच्यत इति अर्थप्रतिपत्तिकर्मणोर्भेदः। ननु यत्र दाधातोर्निर्णेजनानुकूलेच्छारूपो व्यापारस्तत्र तादृशेच्छारूपव्यापारजन्यनिर्णेजनरूपफलाश्रयत्वेन कर्मत्वात्कर्मणा वस्त्रेणाभिप्रेयमाणत्वाद्रजकस्येति संप्रदानत्वाद्रजकाय वस्त्रं ददातीत्याशङ्क्येष्टापत्त्या परिहरति-रजकायेत्यादि। इत्यपीति। अस्येष्टमेवेत्यग्रिमेण संबन्धः। रजकायेत्यादिप्रयोगत्येष्टत्वे भाष्यप्रयोगः प्रमाणमित्याह-खडिकोपाध्याय इति। बालकानामुपाध्यायः। शिष्याय चषेटामिति। चपेटा प्रसतकरतलम्। प्राकृतभावायां \`चापट' इत्युच्यते। अत्र ददातेः संयोगविशेषानुकूलव्यापारार्थकतया मुख्यपदानार्थकदाधातुयोग एव संप्रदानसंज्ञाङ्गीकारे शिष्याय चपेटां ददातीति भाष्योदाहरणानुपपत्तिः। न चात्र ददातीव ददातीति ददातिर्भाक्तः। सिंहो माणवक इत्यत्रेवेति वाच्यम्। संप्रदानसंज्ञाया अन्वर्थत्वाभिप्रायेण वार्तिककृता पत्ये शेते, इत्यत्र चतुर्थ्युपपत्तये कृतं \`क्रियाग्रहणं कर्तव्यं' इति वचनं खण्डयद्भिर्भाष्यकारैः, यत्किंचिद्धातूपस्थाप्यव्यापारजन्यफलाश्रयरूपकर्मणा संबन्धुमभिप्रेयमाणोऽर्थः संप्रदानमिति सूत्रार्थाश्रयणात्संप्रदानसंज्ञाया अन्वर्थत्वानङ्गीकारेणोक्तप्रयोगस्य रजकायेत्यादिप्रयोगस्य च मुख्यत्वोपगमात्। एवं न शूद्राय मतिं दद्यादित्यप्यत एव संगच्छते। तत्र ददातिर्बोधनार्थः। मतिशब्दस्तज्जनकवेदादिपरः। शूद्रसंप्रदानकं ज्ञानजनकवदादिकर्मकं यद्बोधनं तन्न कुर्यादित्यर्थो ज्ञेः। संप्रदानसंज्ञाया अन्वर्थत्वं मन्यमानानां वृत्तिकाराणां मतं वर्णयति-वृत्तिकारास्त्विति। सम्यक् प्रदीयते यस्मायिति। अन्वर्थसंज्ञयेति। तथा च स्वस्वत्वनिवृत्तिपूर्वक परस्वत्वोत्त्यनुकूलो व्यापारो दाधात्वर्थ इति भावः। एवं च रजकाय वस्त्रं ददातीत्यादौ निरुक्तदाधात्वर्थाभावाद्रजकस्य वस्त्रं ददातीत्येवं संबन्धसामान्ये षष्ठ्येवेति वदन्ति। विपाय गां ददाती यत्र दानक्रियाकर्मीभूतगोसंबन्धाय विप्रो दानक्रियोद्देश्यः। गोविप्रयोः स्वस्वामिभावः संबन्धः। तथा च विप्रोद्देश्यकः, गोकर्मकः, परस्वत्वोत्पत्त्यनुकूलो व्यापार इति बोधः। मैत्राय वार्ताः कथयतीत्यत्र कथनाक्रियाकर्मीभूतवार्तासबन्धाय मैत्रः कथनक्रियोद्देश्यः। मैत्रवार्तयोर्ज्ञातृज्ञेयभावः संबन्धः। तथा च मैत्राभिन्नसंप्रदानकं वार्ताकर्मकं कथनमिति बोधः। तद्विभजते-इदं चेति। कर्मणा यमभिप्रैतीत्यनेनोक्तं संप्रदानं चेत्यर्थः। अस्य त्रिविधमित्यनेनान्वयः। विभागश्च संप्रदानत्वावान्तरधर्मपुरस्कारेण कथनम्। अनिराकरणादिति। त्यागाङ्गमिति। त्यागो-दानं, तस्याङ्गं विशेषणं, समभिव्याहृतधात्वर्थे त्यागे विशेषणतया प्रतीयमानत्वं त्यागाङ्गत्वमित्यर्थः। कर्मणेप्सितमिति। समभिव्याहृतधात्वर्थत्यागजन्यफलाश्रयरूपकर्मणा संबन्धुमभिप्रेयमाणमित्यर्थः। तथा च त्यागाङ्गं सत् यत्कर्पणा संबन्धुमभिप्रेयमाणं तत्कारकं, कर्तुरनिराकरणात्, तथा कर्तुः प्रेरणया, कर्तुरनुमतिप्रदानेन च संप्रदानतां लभते इत्यर्थः। तत्रानिराकरणहेतुकं संप्रदानं प्रदर्शयति-सूर्यायेति। अत्र स्वस्वत्वनिवृत्तीच्छार्धानपरस्वत्वोत्पत्तीच्छारूपस्त्यागो दाधातोरर्थः। अत्र सूर्योऽर्घ्यप्रदातारं न देयमर्घ्यमिति न प्रत्याचष्टेतः सूर्यः संप्रदानम्। न प्रार्थयते नानुमन्यत इति। सूर्ये प्रार्थनानुमत्योर्निराकरणं तद्रूपानाक्रान्तत्वबोधनाय। तथा च प्रवृत्तिनिवृत्त्यनुकूलव्यापाराशून्यत्वमनिराकरणमिति भावः। प्रेरणाहेतुकं संप्रदानं दर्शयति-विप्रायेति। अत्र विप्रेण मह्यं देहीति प्रवर्तितो ददातीत्यर्थः। प्रेरणा च कर्तृनिष्ठदानादिविषयकेष्टसाधनत्वबोधनानुकूलव्यापारः। अनुमतिहेतुकं संपदानमाह-उपाध्यायायेति। अत्रोपाष्यायो गोप्रदानं न प्रार्थयते न निराकरोति वा, किं तु दीयमानं गोप्रदानमनुमन्यते इति भावः। अनुमतिश्च-इमां गां तुभ्यं दातुमिच्छामीति परोक्तार्थस्य यत्स्वीकरणं तदनुकूलो व्यापारः-दीयतां प्रतिग्रहीष्यामीत्येवंशब्दप्रयोगरूपः। गवादिनिष्ठस्वस्वत्वादिफलाभ्युपगमानूकूलव्यापारस्तथेत्यादिशब्दप्रयोगरूप इति यावत्। अन्ये तु संप्रदानत्वं च-तत्तद्धात्वर्थकर्मनिष्ठफलनिरूपकत्वेनेच्छाविषयो यस्तत्त्वम्। तत्तद्धात्वर्थभूतं यत् कर्मनिष्ठफलं तन्निरूपकत्वेनेच्छाविषयत्वमित्यर्थः। गवादिकर्मनिष्ठं यद्धात्वर्थफलं-स्वस्वत्वनिवृत्तिपूर्वकपरस्वत्वोत्पत्तिरूपं, तन्निरूपकत्वसंबन्धेनेच्छाविषयो विप्र इति तस्य संप्रदानसंज्ञेति वदन्ति। द्वितीयादिकारकप्रकृत्यर्थविभक्त्यर्थयोरन्वयबोधं निरूपयति-अत्र सर्वत्रेति। हरिं भजतीत्यादिषु। प्रकृतिप्रत्ययार्थयोरिति। प्रकृत्यर्थस्य प्रत्ययार्थेऽभेदसंबन्धेन विशेषणत्वमित्यर्थः। तत्र द्वितीयार्थस्याऽऽश्रयस्याऽऽधेयतासंबन्धेन फलेऽन्वयः-तण्डुलाभिन्नो य आश्रयस्तन्निष्ठाधारतानिरूपिताधेयतावती विक्लित्तिरित्यन्वयः। विप्राभिन्नोद्देश्यकं गोकर्मकं दानं, वृक्षाभिन्नावधिकं पर्णनिष्ठं पतनमित्यादिरीत्याऽन्वयबोध ऊह्यः॥ करणतृतीयार्थस्याऽऽश्रयस्य तृतीयोपात्ते व्यापारेऽन्वयः। बाणाभिन्नो य आश्रयस्तन्निष्ठाधारतानिरूपिताधेयतावान् व्यापार इत्यन्वयबोधः। ननु द्वितीयार्थाश्रयस्याऽऽधेयतासंबन्धेन धात्वर्थफलेनान्वयो न संभवति। हर्यादिनामार्थाभिन्नस्य तस्य धात्वर्थे भेदसंबन्धेनान्वयस्याव्युत्पन्नत्वादिति चेन्न। नामार्थधात्वर्थयोर्विभक्त्यर्थमद्वारीकृत्य परस्परमन्वयो न भवतीत्येव व्युत्पत्तेः। प्रकृते विभक्त्यर्थद्वारा तथान्वये बाधकाभावात्। ननु प्रकृतिप्रत्ययार्थयोरभेदः संसर्गो न संभवति, विभक्तीनां कर्मत्वादिधर्ममात्रवाचकत्वादित्यत आह-विभक्तीनां धर्ममात्रवाचकत्व इति। विभक्तीनां लाघवात्कर्मत्वादिधर्ममात्रवाचकत्वमुचितम्। मात्रपदेन धर्मिव्यवच्छेदः। कर्मणीति। कर्मणि द्वितीयेत्यादिसूत्रस्वरसभङ्गापत्तेरिति। अयं भावः-लोके कर्मादिपदानां कर्मत्वविशिष्टे शक्तत्वेन धर्मिपरत्वेन प्रतीतेः शास्त्रेऽपि धर्मिपरत्वावश्यकत्वात्। अन्यथा कर्मत्वे द्वितीयेत्याद्येव वदेत्, न तु कर्मणि, करणे, इत्यादीति। तथा च कर्मादिपदानां कर्मत्वादिधर्मवाचकत्वे सूत्रस्वरसभङ्गः स्यादित्यर्थः। ननु कर्मणि द्वितीयेत्यादेः कर्मणि वाच्ये द्वितीयेत्यादिरर्थो नाभिप्रेयते, किं तु कर्मणि बोध्ये द्वितीयेत्यादिरर्थोऽभिमतः। तादृशार्थनिर्वाहश्च प्रकृत्यर्थस्य प्रत्ययार्थेऽन्वयाद्भवति। एवं च न सूत्रस्वरसभङ्गापत्तिः। न च प्रत्ययार्थभूते आश्रयत्वे हर्यादेः प्रकृत्यर्थस्यान्वयेऽपि हरिनिष्ठमाश्रयत्वमित्येव बोध-, न त्वाश्रयत्ववान् हरिस्तत्कथं कर्मवाधेनिर्वाहकत्वं द्वितीयाया इति वाच्यम्। आश्रयत्वे प्रकृत्यर्थहर्यादेरन्वयबोधे हरिराश्रय इति पार्ष्ठिकमानसबोधसंभवात्। यथा राजसखो देवदत्त इति वाक्याद्देवदत्ते राजमित्रत्वस्य शब्दशक्तिमर्यादया प्रतीतौ सत्यां, मित्रत्वस्योर्थः। इत्याशङ्‌कामपनिनीषुराह-कर्मार्थककृत्तद्धितादाविति। कृत्प्रत्ययेपक्वस्तण्डुल इत्यादौत, तद्धितप्रत्यये-शत्योऽश्व इत्यादौ। आदिपदात्पच्यमानस्तण्डुल इत्यादिः शानच् प्रत्ययो ग्राह्यः। तथा दर्शनादिति। निरुक्तस्थले कर्मवाचककृदादिप्रत्ययानां धर्मिवाचकताया दृष्टत्वादित्यर्थः। तथा च तयोरेवेत्यादिसूत्रविहितक्तादीनां धर्मिवाचकत्ववत्कर्मणि द्वितीयेत्यादावपि धर्मिवाचकत्वमेव युक्तमिति भावः। ननु कर्मणि द्वितीयेत्यादेः कर्मणि शक्तिग्रहकसूत्रस्य, फलस्य धातुलभ्यतया आश्रयमात्रे शक्तिग्राहकत्वकल्पनया भवन्मतेऽपि सूत्रस्वरसभङ्गापत्तिः। लाघवानुरोधेन आश्रयमात्रे तत्कल्पनमितिचेन्ममापि मते लाघवाद्धर्मे तत्कल्पनमिति तुल्यमेवेत्यत आह-द्वितीयाद्यर्थकेति। प्राप्तोदक इति। धर्मिवाचकत्वेति। प्राप्तोदक इत्यत उददककर्तृकप्राप्तिकर्म, इत्याकारकसमासार्थस्य, ग्रामस्य च सामानाधिकरण्यविषयकबोधस्यानुभवसिद्धस्य निर्वाहाय द्वितीयायाः कर्मणि शक्तिरावश्यकी। अन्यथा द्वितीयार्थकबहुव्रीहेरपि कर्मत्वबोधकत्वापत्त्या सामानाधिकरण्यनुपपत्तेः। कर्मदिपदानां धर्मिवाचकतायां भाष्यमपि प्रमाणमित्याह-सुपां कर्मादय इति। यदि द्वितीयादिसुब्‌विभक्तीनां कर्मत्वादिधर्मोऽर्थो वाच्यत्वेनाभिप्रेतः स्यात्तर्हि सुपां कर्मत्वादयोऽप्यर्था इत्येव वदेत्। यसमाच्च तथा नोक्तं तस्मात्कर्मत्वादिधर्माणां द्वितीयादिविभक्तिवाच्यत्वं मुनित्रयासंमतत्वादप्रामाणिकमिति भावः। ननु कर्मणि द्वितीयेत्यादौ कर्मादिपदे लक्षणापत्तावपि द्वितीयादीनां धर्ममात्रवाचकत्वमुचितं लाघवात्, अस्तु च बहुव्रीहेरपि धर्मयात्रवाचकत्वं, सामानाधिकरण्यं च लक्षणयोपपाद्यमित्यत आह-इति दिगिति। दिगर्थस्तु एवं सति कृतस्तद्धितस्यापि तव्यादेर्धर्मिवाचकत्वं न सिध्येत्। \`एक्तव्यास्तण्डुलाः' इत्यादौ तण्डुलादिसामानाधिकरण्यानुभवानुरोधात्तेषां धर्मिवाचकत्वमिति चेन्न। लक्षणयैव सामानाधिकरण्योपपत्तेः। पक्तव्य इत्यादितः कर्मत्वमात्रबोधोऽनुभवविरुद्ध इति चेत्प्राप्तोदकादावपि स तुल्य इति भावः।  
 ननु द्वितीयादीनामाश्रयेऽपि न शक्तिः। फलव्यापारयोर्धातुलभ्यत्ववदाश्रयस्यापि प्रकृतिभूतप्रातिपदिकेन लभ्यत्वात्, अपि त्वाश्रयत्वमात्रे-अनन्यलभ्यत्वात्। धर्मधर्मिणोश्चामेदात्कर्मणीत्यादिनिर्देशो नानुपपन्नः। अत एव द्वितीयादेः कर्मत्वादिशक्तिवाचकत्वमिति सिद्धान्ते प्राप्तोदकादिबहुव्रीहेर्धर्मिबोधकतानिर्वाहः। शक्तिमदभेदापन्नाया एव शक्तेर्विभक्तिवाच्यत्वात्। तिङकृदादेरतु पचति, पक्ता पक्व इत्यादित एवाऽऽश्रयप्रतीतेः \`युष्प्रद्युपपदे समानाधिकरणे' इति व्यावहारानुरोधाच्चाऽऽश्रये शक्तिर्युक्तेत्याशयेनाऽऽह-आश्रयस्यापीत्यादिना। आश्रयस्यापि प्रकृत्यैव लाभान्न विभक्तिवाच्यतेत्यन्ययः। न विभक्तीति। न द्वितीयादिविभक्तिवाच्यतेत्यर्थः। नन्वाश्रयत्वस्य वाच्यत्वे आश्रयतात्वस्य शक्यतावच्छेदकत्वमुपेयं, तथा च गौरवं, तस्य तदाश्रयाद्यतिरिक्तावृत्तित्वे सति सकलतदाश्रयवृत्तित्वरूपत्वादित्यत आह-तदवेति। आश्रयत्वमेवेत्यर्थः। एवकारेणाऽऽश्रयतात्वव्यवच्छेदः। ननु तद्‌वृत्तेस्तस्य कथं तन्निष्ठवाच्यतावच्छेदकत्वमित्याशङ्क्याऽऽह-तादात्म्येनेति। तादात्म्यस्य वृत्त्यनियमकत्वेऽपि संबन्धित्वं तेन संभवत्येवेत्याश्रयत्वस्य तादात्म्येन स्वसंबन्धितया न स्वनिष्ठवाच्यतावच्छेदकत्वानुपपत्तिरिति भावः। व्यापारोऽपीति। अत्रापिनाऽऽश्रयसमुच्चयः। विभागमात्रमिति। मात्रपदेनाऽऽश्रयत्वव्यवच्छेदः। उद्देश्यत्वमात्रमित्यनेन मात्रशब्देनाऽऽश्रयत्वस्य व्यवच्छेदः। अत एवेति। द्वितीयादेः कर्मत्वादिशक्तिवाचकत्वप्रतिपादनादेवेत्यर्थः। आकृत्यधिकरणमिति। (जै.सू.1-3-30)इत्यत्र हि व्रीहीनवहन्ति, गामानय, पशुमालभेत, इत्यादिप्रयोगेषु व्रीह्यादिशब्दानां व्यक्तिरर्थः। कुतः। अवहननादिक्रियाभिर्व्यक्तेरन्वेतुं शक्यत्वात्। न ह्याकृतिरवहन्तुमानेतुमालब्धुं वा योग्या तस्माद्व्यक्तिः पदार्थः, इति पूर्वपक्षयित्वा, अनन्ता हि व्यक्तयः, अतीतानागतानामनेकदेशवर्तिनां गवामियत्ताया अनवधारणात्। किं च शुक्लव्यक्तौ व्युत्पन्नो गोशब्दः कृष्णव्यक्तौ प्रयुज्यमानः स्वार्थे व्यभिचरेत्। तस्मादान्त्यव्यभिचाराभ्यां न व्यक्तौ व्युत्पत्तिः संभवति। किं तु नहि द्रव्यपदार्थकस्य चाऽऽकृतिर्न पदार्थ इति भाष्याद्विशिष्टं वाच्यम्। तत्र नागृहीतविशेषणा बुद्धिर्विशेष्य उपजायते, इति, विशेष्यं नाभिधा गच्छेत्क्षीणशक्तिर्विशेषणे, इति च न्याय च्चाऽऽकृतेरेव शब्दार्थत्वमुचितम्। यद्याकृताववहतनादिक्रिया न पर्यवस्येत्तर्हि व्यक्तिस्तत्रोपलक्षणीया। किं च श्येनचितं चिन्वीतेत्यादावाकृतेरेव सादृश्यप्रतियोगितया कार्यान्वयो दृश्यते। तस्मादाकृतिः पदार्थ इति सिद्धान्तितं न विरुद्धं भवतीति मन्यमान आह-शक्तिरेव वेति। षण्णमपि कारकविभक्तीनां कर्मत्वादिशक्तिरेवार्थ इत्यर्थ-।  
 एवं कारकविभक्त्यर्थं प्रतिपाद्य प्रसङ्गसंगत्या षष्ठ्यर्थं प्रतिपादयति कारिकायां-संबन्ध इति। शेष षष्ठी इति। कारकप्रातिपदिकार्थव्यतिरेकः स्वस्वाभिभावादिसंबन्धः शेषपदार्थस्तत्र षष्ठीविधानात्तस्याः संबन्धोऽर्थ इत्यर्थः। तत्रेतरविभक्तीनामेकीयमते धर्मिवाचकत्ववदस्या अपि तथा भ्रमः। स्यात्तं निराकुर्वन्नाह सारे-संबन्धमात्रमिति। मात्रपदेन संबन्धिव्यवच्छेदः। स च संबन्धः क्वचित्संबन्धत्वसामान्यरूपेण वाच्यः। यथा मातुः स्मरतीत्यादौ। क्वचित्तु विशेषरूपेण वाच्यः। यथा-राजपुरुष इत्यादौ। कारकषष्ठ्या इति। कर्तृकर्पणोः कृतीत्यादिसूत्रविहितषष्ठ्यास्तु तत्कारकत्वशक्तिरर्थः। शक्तिः कारकमितीति। अयं भावः-सप्तमीपञ्चम्यौ-(पा.सू.2-3-7)अत्र कारकशब्दः कर्तृत्वादिशक्तिपरः, न तु कर्त्रादिपरः, व्याख्यानात्। मध्यस्य पूर्वपरावधिद्वयसापेक्षत्वाकारकयोर्मध्यमिति विग्रहः। कालाध्वनोरित्यनुवर्तते। तथा च शक्तिद्वयमध्ये यौ कालाध्वानौ तद्वाचकात्सप्तमीपञ्चम्यौ स्त इति तदर्थः। उदाo-अद्य भुक्त्वाऽयं द्व्यहे द्व्यहाद्वा भोक्तेति। अद्यतनभुजिक्रियानिरूपितकर्तृत्वमेकं, द्व्यहोत्तरदिनगतभुजिक्रियानिरूपितकर्तत्वं चापरमिति कर्तृत्वशक्त्योर्मर्मध्येऽयं कालः। यदि चात्र कारकशब्दः कर्त्रादिपरः स्यात्तर्हीह, क्त्वाप्रत्ययस्य कर्त्रेकत्वे विधानाद्देवदत्तरूपस्य कर्तुरेकत्वान्मध्यव्यवहारासंभवात्सप्तमीपञ्चम्यौ न स्याताम्। कर्तृत्वशक्तिस्तु अधिकरणकालभेदेन भुजिक्रियाभेदाद्भिद्यत एवेति। इत्यादि भाष्ये दृश्यते इत्यर्थः। अनन्तरकालवृत्तित्वं सप्तमीपञ्चमीविभक्त्यर्थः। अद्यपदार्थैतीद्दवसाधिकरणकत्वस्य भोजनक्रियायामन्वयः, तदन्वितक्त्वान्तप्रतिपाद्यभोजनक्रियायाः स्वोत्तरकालवृत्तित्वस्वसमानकर्तृकत्वोभयसंबन्धेन भोजने, प्रकृतविभक्त्यर्थस्यापि तत्रैव। एवं चैतद्दिवुसाधिकरणकभोजनोत्तरकालिकं तथाविधभोजनसमानकर्तृकमतद्दिवसानन्तरव्द्यहानन्तरकालवृत्ति यद्भोजनं तदाश्रय इत्यर्थः। इहस्थोऽयं क्रोशे क्रोशाद्वा लक्ष्यं विध्येदित्यत्रानन्तरदेशवृत्तित्वं विभक्त्यर्थः। इहशब्दप्रतिपाद्यस्यैतद्देशाधिकरणकत्वस्य स्थितावन्वयः। तादृशस्थितेः कृदर्थाश्रये, तस्याऽऽख्यातार्थकर्तरि, तस्य व्यधनक्रियायां तत्रैव क्रोशानन्तरदेशस्थितलक्ष्यकर्मकत्वस्य। तथा चैतद्देशाधिकरणकस्थितिकर्तृकर्तृकमेतद्देशानन्तरक्रोशानन्तरदेशस्थितलक्ष्यकर्मकं संभावनाविषयीभूतं व्यधनमिति बोध इति ज्ञेयम्।  
 एवं सुब्विभक्त्यर्तानुवर्ण्य तदनुसारेण संबन्धसहित-सकलकारकघटितवाक्यार्थबोधं वर्णयति-एवं चेति। उक्तरीत्या द्वितीयादीनां कर्तृकर्मादिधर्मिवाचकत्वे स्थिते चेत्यर्थः। देवदत्तस्येत्यादि। देवदत्तस्येति स्वस्वामिभावसंबन्धे षष्ठी। देवदत्तस्योक्तसंबन्धेन गव्यन्वयः। गौरिति कर्म। ब्राह्मणायेति संप्रदानम्। गेहादित्यपादानम्। गङ्गायामित्यधिकरणम्। हस्तेनेति करणम्। मयेति कर्तृकारकम्। दीयत इति कर्मणि क्रियापदम्। एतत्सर्वमनुसंधाय वाक्यार्थबोधं निर्दिशति-देवदत्तसंबन्धिनीत्यादिना मन्निष्ठो व्यापार इत्यन्तेन। कारिकास्थं यथायथमिति पदं विवृणोति-उक्तप्रकारेणेति। यथास्वे यतायथमिति निपातनम्। यादृशार्थबोधने या विभक्तिः समर्था तद्विभक्तेः सोऽर्थोऽवगन्तव्यः। तदुक्तं पूर्वं सारे-द्वितीयातृतीयासप्तमीनामाश्रयोऽर्थ इत्यादि। अत्रेति। सुपां कर्मादिधर्मिवाचकत्वे इत्यर्थः। विषयतायामिति। घटं जनातीत्यतो घटविषयकं ज्ञानमिति बोदानुभवाद्‌द्वितीयाविभक्तेस्तादृशस्थले विषयतायां लक्षणेति वदतो नैयायिकप्राचीनान्प्रत्याह-सुपां कर्मेतीति। एतदर्थं विशदयति-अयं भाव इत्यादिना। सुपां कर्मादयोऽप्यर्थाः। संख्याचेति। कर्मादय इत्यादिपदेन करणादिकारकान्तरग्रहः। अपि शब्देन शक्तिः कारकमिति \`सप्तमीपञ्चम्यौ' इति सूत्रभाष्योक्तकर्मत्वादिशक्तयो गृह्यन्ते। तथा तिङामिति। तद्वत्तिङामपि कर्तृकर्मणी संख्या चार्थ इत्यर्थः। तत्रेति। सुप्सु तिङ्क्षु चेत्यर्थः। नियम इति। नियमो हि द्विविधः। प्रत्ययनियमोऽर्थनियमश्चेति। तत्र प्रत्ययनियमोऽपि द्विविधः। सामान्यापेक्षः प्रकृतार्थापेक्षश्चेति। तत्र प्रातिपदिकार्थ एव प्रथमा कर्मण्येव द्वितीया, इत्येवंरूपः प्रत्ययनियमः। यत एवकारस्ततोऽन्यत्र नियम इत्यभियुक्तोक्तेः। प्रातिपदिकार्थादन्यत्र प्रथमा न, कर्मार्थादन्यत्र द्वितीया न, इत्यर्थान्तरे प्रथमाद्वितीययोर्व्यावृत्तिपर्यवसानात्। नियमो व्यावृत्तिः। कर्मणि द्वितीयैव, प्रातिपदिकार्थे प्रथमैवेति अर्थनियमः। यत एवकार इति पूर्वोक्तयुक्तेः। कर्मणि अन्या नेति अन्यासां कर्मार्थसंबन्धस्य निवृत्तिपर्यवसानात्। तत्र द्विविधमयत्ययनियममध्ये यदि प्रातिपदिकाच्चेत्प्रथमा तर्हि कर्मादियोग्यतद्रहित प्रातिपदिकार्थ एव, न तु प्रातिपदिकार्थत्वसमानाधिकरणकर्मत्वाद्याधिक्ये, इत्येवं सामान्यापेक्षप्रत्ययनियम आश्रीयते तदा अव्ययार्थे लिङ्गसंख्याकारकत्वानामभावादव्ययानां कर्मादियोग्यत्वाभावादव्ययेभ्यो विभक्तिर्न प्राप्नोतीत्याह-नियम इति। अर्थनियमः प्रसिद्ध इत्यर्थः। तत्र कर्माद्यर्थयोग्यप्रातिपदिकाच्चेत्कर्मणि विभक्तिस्तदा द्वितीयंव, कर्मादिरहिते तद्योग्यप्रातिपदिकार्थे प्रातिपदिकाच्चेद्विभक्तिस्तदा प्रथमैव, इत्यर्थनियमपक्षे कर्मणि द्वितीयैव, प्रातिपदिकार्थे प्रथमैवेति नियमेन हि यत्र कर्माद्यर्थसंभवस्तत्रैवान्यासां निवृत्तिः संपाद्यत इति प्रत्यासत्त्या कर्माद्यर्थयोग्येत्यस्य लाभः। तथा च कर्माद्यर्थशून्यार्थकाव्ययादपि विभक्तिः सिध्यति। कर्माद्यर्थयोग्याच्चेद्विभक्तिः करणीया तदा अमुकार्थे प्रथमा, अमुकार्थे द्वितीया कर्तव्येति नियमाकारः संपन्नः। ततश्चाव्ययानां कर्माद्यर्थयोग्यत्वाभावेन नियमाकारे प्रवेशाबावान्नियमाप्रवृत्तौ सामान्यसूपेणाव्ययात्सप्तापि विभक्तयो भवन्तीति भावः। एवं
प्रत्ययनियमपक्षेऽप्यव्ययाद्विभक्तिसिद्ध्यर्थमाह-नियमः प्रकृतेषु चेति। प्रकृतेष्वर्थेषु नियमः, प्रकृतार्थापेक्षः प्रत्ययनियय इति यावत्। अत्र पक्षे कर्माद्यर्थयोग्यप्रातिपदिकाच्चेद्‌द्वितीया तदा कर्मण्येव, न कारणादौ। कर्मादियोग्ये तद्रहितप्रातिपदिकार्थ एव प्रथमा, न कर्मादौ। संख्यावदर्थयोग्यप्रातिपदिकादेकत्वादावेकवचनादि, न द्वित्वादाविति नियमाकारः। अत्रापि पक्षेऽव्ययानां नियमाकारे प्रवेशाभावान्नियमाप्रवृत्तौ प्रतिपदिकात्स्वादयो भवन्तीति सामान्यसूत्रेणाव्ययेभ्यः सप्तापि विभक्तयः सिध्यन्ति। केवलं सामान्यापेक्षप्रत्ययनियमपक्षेऽव्ययाद्विभक्तिर्न प्राप्नोतीति अव्ययादाप्सुप इति ज्ञापकात्सा साध्या। यद्यपि सुपां संख्याकर्मोभयार्थकत्वेन कर्मण्येव नान्यत्र, प्रातिपदिकार्थ एव नान्यत्रेति वक्तुमशक्यं तथापि कर्मण्येव, न तु तदभावे, प्रातिपदिकार्थ एव, न तु तदभावे, इत्याकारो वक्तुं शक्यः। तदभावे, इत्यस्य कर्मत्वाभावसमानाधिकरणार्थन्तरे करणादौ, प्रातिपदिकार्थाभावसमानाधिकरणार्थान्तरे कर्त्रादावित्यर्थः। न च प्रातिपदिकार्थाभावसमानाधिकरणार्थान्तरस्याप्रसिद्ध्या नियमव्यावर्त्याप्रसिद्धिरिति वाच्यम्। प्रातिपदिकार्थ एव प्रथमा, न तु निरर्थके, इति तद्‌व्यावृत्तेरेव फलत्वात्। न च निरर्थकाप्रसिद्धः। चवैतुहीत्यादिपादपूरणार्थकानामनर्थकनिपातानां च सत्त्वात्। तेषां स्वार्थद्रव्य(प्रवृत्तिनिमित्त-तदश्रय)रूपप्रातिपदिकार्थाभाववत्त्वात्। न चानर्थके विभक्तिव्यावृत्तिरिष्टैवेति वाच्यम्। धार्मिकोऽसि वै त्वा सुखं प्राप्नोतीत्यत्र \`सपूर्वायाः प्रथमाया विभाषा' इति त्वादेशप्रवृत्तेरेव फलत्वादनर्थके विभक्तिव्यावृत्तेरनिष्टत्वात्। \`अव्ययादाप्सुप' इति ज्ञापकसत्त्वे तु अनर्थकनिपातेभ्यः प्रथमाया अप्राप्तिरूपो दोषो न भवति। एवं च प्रकृतश्लोकवार्तिकात्तत्स्थभाष्यात्कमादेर्वर्मिणो वाच्यता, तथा कर्माद्यर्थनियमश्च लभ्यते। तथा च द्वितीयाया विषयत्वाद्यर्थे लक्षणाङ्गीकरणं नैयायिकानामुक्तभाष्यवार्तिकविरुद्धत्वादयुक्तमित्यशयेनाऽऽह-उभयथाऽपि शिद्धनियमविरुद्धमिति। तत्र कर्मण्येव द्वितीयेत्यादिप्रत्ययनियमविरोधो द्वितीयाया विषयता लक्षणाङ्गीकारे स्पष्ट एव। विषयतायाः शेषत्वाच्छेषे षष्ठ्येवेति नियमविरोधोऽर्थनियमपक्षेऽपीति ज्ञेयम्। तथा च नियमविरुद्धलक्षणादिकमसाधुवप्रयोजकमिति कृत्वा विषयतायां निरुक्तकर्मत्वात्मकत्वाभावात्तत्र द्वितीयायाः शास्त्रेणाविधानात्। विषयतातात्पर्येण द्वितीयोच्चारणस्यानृतवदनत्वाद्याज्ञेकर्मणि नानृतं वदेदिति निषेधः प्रवर्तत एव। एवं च स्वानुभवबलेन लक्षणाङ्गीकरणमपि विभक्तिप्रवृत्तौ कारणं न भवतीत्यत आह-अत एवेति। विभक्तिप्रवृत्तौ लक्षणाया निमित्तत्वाभावादेवेत्यर्थः। व्यवहार इति। विभक्तौ लक्षणा न कर्तव्येति प्राचीननैयायिकानां व्यवहार इत्यर्थः। तादृशव्यवहारेऽयमेवाभिसंधिः-यत्-लाक्षणिकेऽर्थे शास्त्रेण तत्तदर्थे विहिता विभक्तिर्न प्रवर्तत इति। तथा च नैयायिकनव्यानां न केवलं व्याकरणविरोधोऽपि त स्वीयवृद्वप्राचीननैयायिकसिद्धान्तविरोधोऽपीति नव्यनैयायिकोक्तिरुपेक्ष्यैवेति भावः। दिगिति। दिवगर्थस्तु-विषयत्वापत्त्यनुकूलव्यापारस्य घटं जानातीत्यादौ ज्ञाधात्वर्थतया मुख्यकर्मतयैवोक्तप्रयोगोपपत्तिसंभवेन स्वेच्छया लक्षणाभ्युपगमे विभक्त्यर्थनिर्देशस्य नैष्फल्यापत्त्याऽत्यन्तायुक्तं तत्र लक्षणाङ्गीकरणमिति॥ 24 ॥  
 इति वैयाकरणभूषणसारव्याख्यायां शांकर्यां सुबर्थनिर्णयनिरूपणम्। रङ्गभट्टतनूजेन शंकरेण विनिर्मिते।  
 व्याख्याने भौषणे पूर्णः सुबर्थानां निनिर्णयः॥ 3 ॥

















.





   ***॥ अथ नामार्थनिर्णयः ॥***




 सकलनाममूलभूधात्वर्थांस्तत्प्रकृतिकतिङर्थास्तत्प्रसङ्गेन सुबर्थांश्च निरूप्यावसरसंगत्या नामार्थान्निरूपयतीत्याह--नामार्थानिति। प्रातिपदिकार्थानित्यर्थः। नामार्थाश्च--एकं द्विकं त्रिकमिति। एकादि शब्दानां साधारणतयाऽनभमतार्थपरत्वशङकानिवृत्तये प्रकृते विवक्षितानर्थानाह-एकं जातिरित्यादिना। जातिपदेनात्र तत्तत्पदार्थगतासाधारणो धर्मो विवक्षतः, न तु नित्यत्वे सति एकत्वे च सत्यनेकसमवेतत्वरूपा जातिः असाधारणत्वं च तत्पदार्थेतरावृत्तित्वे सति तत्पदार्थवृत्तित्वम्। तेनाऽऽकाशत्वाभावत्वादीनामनेकसमवेतत्वरूपजातित्वाभावेऽपि नाव्याप्तिः। तत्तत्पदार्थगतासाधारणधर्मस्यैव शास्त्रे स्वार्थशब्देन व्यवहारः। अयमेव च प्रवृत्तिनिमित्तमित्युच्यते। जातेः शब्दशक्यत्वे प्रमाणं तु \`सवर्णेऽण्‌ग्रहणमपरिभाष्यमाकृतिग्रहणात्सिद्धम्' इति जात्याख्यायामिति सूत्रस्थं वार्तिकं, \`आकृतिं वाजप्यायनः' इति सरूपसूत्रस्थं भाष्यं च बोद्यम्। अयं च जातिशक्तिवादो मीमांसकाभिममेतः ते हि-शब्दानां जातौ शक्तिर्लाघवात्। जातेरेकत्वेनैकविषयिण्याः शक्तेरप्येकत्वेन लाघवादिति भावः। ननु शक्तिग्राहकशिरोमणिना व्यवहारेण व्यक्तावेवशब्दानां शक्त्यवधारणात्कथं जातौ शक्तिसिद्धिरिति शङ्कायां--व्यक्तीनामानन्त्येन तत्र शक्तौ गौरवात्। भूतभविष्यद्वर्तमानानां गोव्यक्तीनामनन्तत्वादेकदोषस्थित्यसंभवेन तावतीषु शक्तिग्रहासंभवात्तत्तदाश्रयभेदेन नानाशक्तिकल्पने गौरवात्। ननु शक्तिगौरवपरिहारायैकस्यामेव व्यक्तौ शक्तिः कल्प्यतामिति चेन्न॥ व्यक्त्यन्तरे शक्त्यभावेन तद्‌बोधो न स्यात्। अतो जातावेव शक्तिर्निर्धार्यते। नन्वेवं गामानय व्रीहीनवहन्तीत्यादौ कथमन्वयः? जातावाचनयनावहननयोरसंभवादिति चेत्-तत्र स्वाश्रयलक्षकत्वेनान्वयनिर्वाहः। एवं च सर्वत्र लक्षणयैव स्वाश्रयत्वसंबम्धेन व्यक्तिभानसंभवे तत्र शक्तिकल्पनं निष्फलमेवेति प्राहुः। एतन्मतानुसारेण जातेः शक्त्यत्वे युक्तिं प्रदर्शयति-लाघवेनेति। जातेरेकत्वेनकविषयकशक्तेरप्येकत्वसंभवेन लाघवात्तस्या एव वाच्यत्वस्योचितत्वादित्यर्थः। गौरवादिति। शक्तिग्राहकेषु मुख्यस्य नयनानयनादिव्यवहारस्य व्यक्तावेवाऽऽञ्जस्येन संभवाद् व्यक्तावेव शब्दशक्तेरुचितत्वेऽपि व्यक्तीनामनन्तत्वात्सर्वासामेकदोषस्थित्यसंभवेन सकलव्यक्तिषु शक्तिग्रहोपदेशासंभवादेकस्यां व्यक्तौ शक्तिग्रहे, शक्त्यविषयस्य व्यक्त्यन्तरस्य शाब्दबोधे भानानापत्त्या प्रतिव्यक्ति शक्तिकल्पने शक्तीनामप्यनन्तत्वेन गौरवान्न व्यक्तौ शब्दशक्तिः कल्पयितुं युज्यत इति भावः। ननु जातिशक्तिवादे जातेर्वाच्यत्वेन तादृशजातिगतगोत्वत्वादिधर्मे शक्यतावच्छेदकत्वं स्वीकार्यं, ततश्च तस्य(गोत्वत्वरूपशक्यतावच्छेदकस्य)समवायसंबन्धेन गवेतरावृत्तित्वे सति सकलगोवृत्तित्वरूपस्य शक्यत्वमावश्यकं, शक्यतावच्छेदकत्वस्य शक्यैकदेशे प्रकारत्वरूपत्वादिति विपरीतं गौरवमिति चेन्न। अलक्ष्यस्यापि लक्ष्यातावच्छेदकत्ववदशक्यस्यापि शक्यतावच्छेदकत्वसंभवाच्छक्यतावच्छेदकस्य शक्यत्वावस्यकत्वे मानाभावात्। अपरे तु यथा व्यक्तिशक्तिमते गोत्वाद्यंशे शक्तिः, शक्यतावच्छेदकता वा निरवच्छिन्न(विशेषणीभूतधर्मान्तराघटिता) तथा जातिशक्तिमतेऽपि सा शक्तिर्निरवच्छिन्ना, नामविशेषणीभूतधर्मान्तराघटितेति प्राहुः। यथाऽयं घट इत्यादौ घटज्ञानस्य घटत्वप्रकारकत्वेन सावच्छिन्नत्वेऽ(विशेषणीभूतघटत्वरूपधर्मान्तरघटितत्वेऽ)पि घटत्वज्ञानस्य घटत्वत्वरूपविशेषणीबूतधर्मान्तराघटितत्वेन निरवच्छिन्नत्वं तद्वद्गोत्वरूपजातिज्ञानस्य गोत्वत्वरूपधर्मान्तराघटितत्वेन निरवच्छिन्नत्वान्न गौरवमिति भावः। ननु व्यक्तीनामानन्त्येऽपि प्रत्येकं व्यक्तेरेकत्वादेकैव शक्तिः। तथा च जातिशक्तिव्यक्तिशक्तिपक्षयोरविशेषाज्जातिशक्तिवाद एव कथं पक्षपात इति चेत्। एकव्यक्तिशक्तिपक्षे सकलव्यक्तीनां तादृशशक्तौ संग्रहो न भवतीति। ननु जातिशक्तिपक्षेऽपि शक्त्या जातेरूपस्थितावपि व्यक्तौ शक्त्यभावेनैकस्या अपि व्याक्तेरनुपस्थानात्कथं सकलव्यक्तिसंग्रहः। न च तत्पक्षे माऽस्त्वेव व्यक्त्युपस्थितिरिति वाच्यम्। आनयनादिकार्यान्वयाय व्यक्त्युपस्थितेरावश्यकत्वादिति चेत्सत्यम्। लक्षणया सकलव्यक्तिसंग्रहसंभवात्। तथा च जातिशक्तिवादिभिस्तु एकव्यक्तिशक्तिकल्पनेन व्यक्त्यन्तरे लक्षणयैव सकलव्यक्तिसंग्रहः क्रियत इति जातिशक्तिव्यक्तिशक्तिपक्षयोरुभयोरपि समानमेव वृत्तिनानात्वकल्पनम्। एवं च जातिशक्तिवादेऽपि लाघवाभाव इत्याशयेनाऽऽह-न च व्यक्तीनामपीति। विनिगमनाविरह इति। अन्यतरकोटिनिश्चायकयुक्तिशून्यत्वमित्यर्थः। जातिशक्तिपक्षपातिनीं लाघवरूपं युक्तिं प्रतिपादयन्नादौ व्यक्तिशक्तिपक्षे गौरवं प्रदर्शयति-एवं हीत्यादिना। व्यक्त्यन्तरे लक्षणायामिति। स्वीक्रियमाणायामिति शेषः। तादृशलक्षणास्वीकारश्च व्यक्त्यन्तरबोधान्यथानुपपत्त्याऽऽवश्यकः। स्वसमवेतेति। स्वस्मिन्समवेता या जातिस्तदाश्रयत्वमित्यर्थः। अत्र स्वशब्देन शक्त्याश्रयत्वेनाभिमता पीतगोव्यक्तिः, तत्समवेता-तस्यां समवायसंबन्धेन विद्यमाना गोत्वजातिः, तदाश्रयत्वं श्वेतगव्यपीति लक्षणसमन्वयः। जातिशक्तिपक्षेऽपि व्यक्तौ लक्षणाङ्गीकारस्तु आनयनादिकार्यान्वयान्यथानुपपत्त्याऽवश्यकस्तदाह-जात्या त्विति। आश्रयत्वमिति। स्वाश्रयत्वमित्यर्थः स्वं गोत्वं तदाश्रयत्वं सकलगोव्यक्तिष्विति लक्षणसमन्वयः। ततश्च जातिपक्षे जातौ शक्तिर्व्यक्तौ लक्षणा, व्यक्तिपक्षे तु व्यक्तौ शक्तिर्व्यक्त्यन्तरे लक्षणेति उभयोरपि पक्षयोः सकलव्यक्तिसंग्रहोपपत्त्यै शक्तिसहकृतलक्षणावृत्त्यङ्गीकारस्याऽऽवश्यकत्वेऽपि जातिशक्तिपक्षे संनिकृष्टा लक्षणा, व्यक्तिशक्तिपक्षे विप्रकृष्टा लक्षणेति जातिपक्षे लाघवं, व्यक्तिपक्षे च गौरवमस्त्येव। तथा हि-लक्षणा हि स्वशक्यसंबन्धः। स्वं-गोशब्दः, स्वशक्य-गौत्वजातिः, तत्संबन्धः साक्षात्सकलगोव्यक्तिषष्विति शक्यसंबन्धं संनिकृषअयते जातिशक्तिपक्षे। व्यक्तिशक्तिपक्षे तु-स्वं गोशब्दः, स्वशक्यं-पीतगोव्यक्तिः, तत्संबन्धो व्यक्त्यन्तरे साक्षान्नास्तीति कृत्वा तत्समवेतगोत्वद्वारा प्यक्त्यन्तरसंबन्धो वाच्यो भवति। तथा च स्वशक्यं-पीतगोव्यक्तिः, तत्समवेतं-तत्र समवायसंबन्धेन विद्यमानं गोत्वं, तत्संबन्धः श्वेतादिसकलगोव्यक्त्यन्तरेष्विति व्यक्तेर्व्यक्त्यन्तरसंबन्धो विप्रकृष्यत इति कृत्वा शक्यसंबन्धविप्रकर्षरूपं गौरवं व्यक्तिशक्तिवादे, जातिशक्तिवादे तु तन्नेति शक्यसंनिकर्षलक्षणं लाघवमिति भावः। तथा चोक्तलाघवं विनिगमकामिति न विनिगमनाविरह इत्याशयः। ननु गोत्वादितत्तज्जात्यनुगतीकृतासु सकलव्यक्तिषु शक्त्यभ्युपगमान्न व्यक्त्यानन्त्यप्रयुक्तशक्त्यानन्त्यगौरवमित्याशयवानाह-किं चैव विशिष्टवाच्यत्वेति। एवं-विशिष्टशक्तिस्वीकारे। नागृहीतेति। नागृहीतविशेषणा बुद्धिर्विशेष्यमवगाहत इति हि न्यायशरीरम्। विशिष्टबुद्धिं प्रतिविशेषणज्ञानस्य कारणत्वादगृहीतविशेषणा एतादृशी बुद्धिर्न विशेषणविशिष्टविशेष्यविषयिणी भवति। नागृहीतेति नञ्‌द्वयोपादानेनाऽऽदौ विशेषणविषयकज्ञानस्याऽऽवश्यकत्वं सूचितम्। तथा च विशेष्यज्ञानात्पूर्वं विशेषणज्ञानमवश्यमपेक्षितम्। जाते च विशेषणज्ञाने तावतैव क्षीणा सती शक्तिर्विशेष्यं न प्राप्नोति। तदुक्तम्-\`विशेष्यं नाभिधा गच्छेत्क्षीणशक्तिर्विशेषणे' इति। एवं च विशिष्टशक्तिवादो गौरवग्रस्तत्वाज्जचातिशक्तिपक्ष एव पर्यवसन्न इति लाघवादुपजीव्यत्वाच्च जातिरेव वाच्येति युक्तमिति भावः। नन्वेवं जातेरेव वाच्यत्वाभ्युपगमे ततो व्यक्तिबोधो न स्यात्। न चाऽ।़क्षेपात् पीनो देवदत्त इत्यत्र रात्रिभोजनवदिति वाच्यम्। वृत्त्यनुपस्थिततया गां दद्यादित्यादौ व्यक्तौ कर्मत्वाद्यन्वयानुपपत्तेः। प्रत्ययानां प्रकृत्यर्थान्वितस्वार्थबोधकत्वमिति व्युत्पत्तेः। पदार्थान्तरान्वयश्च व्यक्तौ न स्यात्। वृत्तिग्रहविशेष्य एव तदन्वयात्। अन्यथा घटमानयेति वाक्यश्रवणात्समवायेनोपस्तिताकाशेऽपि आनयनाद्यन्वयापत्तेः। अत आह-व्यक्तिबोधस्त्विति। लक्षणयेति। स्वाश्रयत्वसंबन्धेन लक्षणया वयक्तिबोधः सुलभः। तथा च वृत्त्युपस्थितत्वाद्व्यक्तौ विभक्त्यर्थाद्यन्वयः संभवत्येवेत्यर्थः। ननु लक्षणायाः शक्यान्वयाद्यनुपपत्तिप्रतिसंधानसापेक्षत्वाद् गोत्वमस्तीत्यर्थेऽन्वयाद्युनुपपत्तिप्रतिसंधानाभावेन गौरस्तीति प्रयोगे गोत्वविशिष्टगोव्यक्तिबोधानापत्तिरिति चेत्-लक्षणयेत्यस्य निरूढलक्षणयेत्यर्थः। निरूढलक्षणायाः शक्त्यनतिरिक्त्त्वात्तत्र नान्वयाद्यनुपपत्तिप्रतिसंधानापेक्षेति भावः। एतदाशयेनैवाऽऽह-इति दिगिति। जातिशक्तिमते दूषणमुद्भावयन् व्यक्तिशक्तिमते साधकं वदंश्चैकशब्दस्य व्यक्तिपरत्वं व्याचष्टे-यद्वेति। केवलव्यक्तिरेवेति। एवकारेण जातेर्व्यावृत्तिः। केवलशब्देनैव जातिव्यवृत्तिसिद्धावेवकारः स्पष्टार्थः। एकशब्दस्य केवलव्यक्तिपरत्वे हेतुमाह-केवलव्यक्तिपक्ष इत्यादिना। जातिविशिष्टव्यक्तेः पदार्थत्वमिति मते तु तज्जातिप्रकारकतदाश्रयविशेष्यकशाब्दबोधे जननीये, तज्जात्यवच्छिन्नविशेष्यताकशक्तिग्रहस्य कारणत्वात् \`अस्य च्वौ' \`एरच्' इत्यादावकारेकारादिभिरत्वादितत्तज्जात्याश्रयाष्टादशाकारादिव्यक्तिग्रहणसंभवेनाणुदित्सूत्रेऽण्‌ग्रहणमं व्यर्थं स्यात्, केवलजातिशक्तिमतेऽपि तद्वैयर्थ्यं स्पष्टमेव। किंतु केवलव्यक्तिशक्तिपक्षेऽष्टादशसंख्याकाकारादिव्यक्तिग्रहणसिद्ध्यर्थै तदावश्यकमित्यण्‌पदोपादानेन पाणिनिना मनसि केवलव्यक्तिशक्तिपक्ष एवानुसंहित इत्यनुमीयत इति भावः। तथा च केवलव्यक्तिशक्तिपक्षोऽपि शास्त्रशास्त्रकारसंमत इत्याशयः। तथा केवलजातिशक्तिपक्षे जातिविशिष्टव्यक्तिशक्तिपक्षे च तज्जात्यनुगतीकृतानेकव्यक्तीनामेकेनापि शब्देनाभिधानसंभवादेकशेषसूत्रं नाऽऽरम्भणीयम्। केवलव्यक्तिशक्तिपक्षे त्वेकेन शब्देनैकस्या एव व्यक्तेरभिधानाद् द्व्यादिव्यक्तिबोदार्थं द्व्यादिशब्दोपादानस्याऽऽवश्यकत्वेन तत्रेतरनिवृत्तिपूर्वकैकस्यावस्थानार्थं तद रम्भणीयम्। एकशेषसूत्रारम्भेण च पाणिनिमुनिना केवलव्यक्तिशक्तिपक्षो मनसि धृत इत्यवगम्यते। तथा च केवलव्यक्तिशक्तिपक्षः सरूपसूत्रस्यापि संमत इत्यर्थः। \`अण्‌ग्रहणस्य' इत्यस्य \`आरम्भेण' इत्यत्रान्वयः एकशेषस्य चेति। सरूपाणामितिसूत्रस्य चाऽऽरम्भेणेत्यर्थः। तस्यापीति। केवलव्यक्तिशक्तिपक्षस्यापीत्यर्थः। शास्त्रसिद्धत्वादिति। शास्त्रानुगृहीतत्वादित्यर्थः। एवं केवलव्यक्तिशक्तिपक्षे शास्त्रं प्रमाणमुक्त्वा तत्र युक्तिमपि प्रमाणयन्नाह-युक्तं चैतदिति। युक्तिसहमप्येतदित्यर्थः युक्तिमेव प्रदर्शयति-व्यवहारेणेति। घटमानयेति प्रयोजकवाक्यश्रवणान्तरं प्रयोज्यचैत्रकर्तृकघटानयनादिरूपव्यवहारेम व्यक्तावेव शक्तिग्रहस्य निश्चयादित्यर्थः। ननु व्यक्तीनामानन्त्याच्छक्त्यानन्त्यं प्राप्नोति। कुत्रचिदेव व्यक्तौ शक्तिरिति नोक्तदोष इति चेत्-शक्यविषयव्यक्त्यन्तरस्यापि शाब्दबोधे भानाभ्युपगमे गोपदादश्वस्यापि भानापत्तिः। तद्विषयकशाब्दबोधे तद्विषयकशक्तिग्रहस्य कारणत्वमित्येवं शाब्दबोधहेतोः कार्यकारणभावस्य भङ्गापत्तिश्चेत्याशङ्कामपाकुर्वन्नाह-सबन्धितावच्छेदकस्येति। संबन्धी-संबन्धाश्रयः, संबन्धश्च-शक्तिः। शक्त्याश्रय इत्यर्थः। स एव शक्य इत्युच्यते। तस्मिञ्शक्यता, तदवच्छेदकस्य शक्यतावच्छेदकस्येति यावत्। जातेः-जातिरूपस्य तस्येति योजना। एवं च शक्यतावच्छेदकस्यैव विश्येष्यतया विवक्षणान्नपुंसकनिर्देशः। शक्यतावच्छेदकस्येत्यस्य विशेषणतया विवक्षणे तु विशेषणस्य विशेष्यलिङ्गग्राहितया शक्यतावच्छेदकायाः, इति वक्तव्यं स्यादिति भावः। जातेरैक्यादिति। जात्यनुगतीकृतासु व्यक्तिषु एकधर्मावच्छिन्नाया एकस्या एव शक्तेः सत्त्वान्न गौरवम्। शक्यतावच्छेदकस्यैक्याच्छक्तेरैक्यमिति तत्त्वम्। शङ्कते-न चैवमिति। एवं-घटत्वादेः शक्यतावच्छेदकत्वे। शक्यतावच्छेदकत्वादिति। शक्यत्वे सति शक्यैकदेशनिष्ठविशेष्यतावच्छेदकत्वरूपत्वाच्छक्यतावच्छेदकत्वस्य घटत्वादेरपि वाच्यत्वमावश्यकमिति भावः। तदेव वाच्यमिति। तथा च केवलव्यक्तिवाच्यतापक्षोऽत्यन्तासंभवग्रस्त इति तात्पर्यम्। अकारणत्वेऽपीति। अन्वयव्यतिरेकादिना घटं प्रति दण्डस्य कारणत्वे गृहीते, दण्डत्वस्यान्यथासिद्धत्वेना, कारणत्वेऽपि कारणतावच्छेदकत्वाङ्गीकारवत्, तीरत्वस्य प्रवाहासंबन्धितयाऽलक्ष्यत्वेऽपि लक्ष्यतावच्छेदकत्वस्वीकारवच्चाशक्यस्यापि घटत्वादेस्तादृशशक्यतावच्छेदकत्वस्वीकारे बाधकाभावात्, शक्यत्वे सति शक्यैकदेशार्थनिष्ठविशेष्यतानिरूपितविशेषणतापन्नस्य शक्यतावच्छेदकत्वमिति नियमाङ्गीकारे मानाभाव इति भावः। उक्तेऽर्थेऽरुणाधिकरणस्थभट्टोक्तिं साधकतयोपन्यस्यति-उक्तं चेति। आनन्त्येऽपीति। भावानां-वाच्यत्वेनाभिमतानां घटादिव्यक्तीनाम् नानात्वादपरिच्छेद्यत्वेऽपि, एकं-अनुगतजात्यादिधर्मं, उपलक्षणं-अशक्या त्वेऽपि शक्यव्यावर्तकं, कृत्वा-अङ्गीकृत्य, शक्यतावच्छेदकतया स्वीकृत्योंयावत्, शब्द-गवाद्यत्मकः सुकरसंबन्धः-सुग्राह्यगवादिनिष्ठवाच्यतासंबन्धः न च शक्तिग्रहाविषयव्यक्तिं न बोधयिष्यतीति कारिकार्थः। उपलक्षणस्य जात्यादेः स्वभावोऽयं यत्स्वाश्रयाणां सर्वेषां शक्तिग्रहविषयत्वं संपाद्य स्वयं शक्तिग्रहाविषयो बोधाविषयश्च। गोत्वादिसामान्यलक्षणया सर्वास्वेव व्यक्तिषु शक्त्यवधारणादिति भावः। ननु जातिशक्तिवादेऽपि दानाद्यन्वयार्थं व्यक्तिबोध आवश्यकः, व्यक्तिशक्तिवादेऽपि शक्यतावच्छेदकत्वार्थमुपलक्षणतया जातेराश्रयणं चाऽऽवश्यकमिति कृत्वा निरुक्तपक्षद्वयापेक्षया विशिष्टशक्तिवाद एव युक्त इत्याहवस्तुतस्त्विति। न ह्याकृतिपदार्थकस्येति। आकृतिः पदार्थो यस्येति बहुव्रीहिः। इति भाष्यादिति। सरूपसूत्रस्थमिदं भाष्यम्। विशिष्टं वाच्यमिति। जातिविशिष्टं गवादिकं गवादिशब्दवाच्यमित्यर्थः। परे तु न ह्याकृतिपदार्थकस्य द्रव्यं न पदार्थः, द्रव्यपदार्थकस्य वाऽऽकृतिर्न पदार्थः, उभयोरुभयं पदार्थः, कस्यचित्किंचित्प्रधानभूतं किंचिद्‌गुणभूतं, इत्यादिभाष्ये द्रव्यपदार्थवादे आकृतेर्विशेषणत्वोक्त्या तज्जात्यनुगतीकृतानेकव्यक्तिबोधस्यैकशब्देनैव संभवात्तत्पक्षेऽप्येकशेषो नाऽऽरम्भणीय इति सूचितम्। जातिवादे व्यक्तेर्व्यक्तिवादे जातेः शक्यतावच्छेदकत्वमिति च सूचितम्। इति प्राहुः। परं तु जातिविशिष्टा गवादिव्यक्तिरेव वाच्या, नतु गोविशिष्टा जातिः। गवादिपदाद्गोविशिष्टगोत्वजातिबोधस्याननुभवेन निरुक्तपक्षासंभवात्। ननु विशिष्टस्य पदार्थत्वपक्षे एकमिति विरुद्धं स्यादत आह-एकमित्यस्य चेति। चस्त्वर्थे। एकमित्यस्य त्वित्यर्थः अयमिति। वक्ष्यमाण इत्यर्थः। शक्तिज्ञाने चेति। अयं भावः-तद्विषयकशब्दबोधे तद्विषयकशक्तिग्रहः कारणम्। यथा घटविषयकशाब्दबोधो घटविषयकशक्तिग्रहे सति जायते इत्यनुभवसाक्षिकम्। घटपदं घटत्ववदर्थस्य बोधकमित्येवं शक्तिज्ञाने सत्येव घटमानयेति वाक्ये घटपदाद्‌घटविषयकबोधो भवतीति यावत्। शक्तिज्ञानं कारणं, व्यक्तिबोधश्च कार्यम्। तत्र शक्तिज्ञानं यद्धर्मविशिष्टं सद्‌ बोधकारणं स धर्मः कारणतावच्छेदकः। घटत्वविशिष्टबोधे च घटत्वविषयकमेव शक्तिज्ञानं कारणं भवतीति तादृशकारणतावच्छेदकं घटत्वादिजातिरित्यर्थः। शक्तिविषयः-शब्दः, अर्थः, बोधश्च बोधनिष्ठजन्यतानिरूपितजनकतारूपशक्तिविषयः शब्दो, वाचकः, पदजन्यबोधविषयत्वेन शक्तिविषयोऽर्थः, स तू वाच्य इत्यर्थः। तथा च शक्तिज्ञाननिष्ठा या बोधकारणता तद्विषये, विषयतासंबन्धेन पदजन्यबोधे यो विषयः-गवादिः, तन्निष्ठविषयतावच्छेदिका गोत्वादिर्जातिरेव, सा चैकैवेत्यर्थः। विषयतासंबन्धेन बोध्यत्वरूपशक्तिविषयो या गवादिव्यक्तिः, तन्निष्ठविषयताया अवच्छेदिका गोत्वादिजातिः, सा चैकैवेत्याशयेन एकं नामार्थ इति योज्यम्। एकमित्यस्य एकं सामान्यमेवान्तर्भाव्य कार्यकारणभावो ग्राह्य इत्यभिप्रायः। एकं सामान्यमेव तादृशकारणतावच्छेदकमिति भावः। तथा च इयं गौरित्येतादृशबोधे गोत्वादिजातिशक्तिज्ञानत्वेन कारणता, लाघवात्। नतु गोत्वादिजातिविशिष्टव्यक्तिविषयकशक्तिज्ञानत्वेन, गौरवादिति बावः। एवं च शक्तिज्ञाननिष्ठबोदकारणताया अवच्छेदकं-तादृशकारणतानिरूपकं गोत्वादिसामान्यमेवेति। तत्त्वम्। अस्मात्पदादयमर्थो बोद्धव्य इत्येवं पदिविशेषणकार्थविशेष्यकः, इदं पदममुमर्थं बोधयत्वित्येवमर्थविशेषणकपदविशेष्यको ना शक्तिग्रहो गोत्वादिजात्यविच्छिन्नगवादिव्यक्तावेवेति। तज्जात्यनुगतीकृतसकलव्यक्तिभानं शक्तिग्रहसमये जायते। अत एव शाब्दबोधसमयेऽपि तज्जात्यनुगतीकृतसकलव्यक्तिभानं भवति। कार्यकारणभावस्तूक्तरीत्या बोध्यः। ननु गौर्गोपदशक्य इत्येवं शक्तिज्ञानाद् गोत्वप्रकारकगोव्यक्तिविशेष्यकबोधस्येव गोत्वत्वप्रकारकगोत्वविशेष्यकबोधापत्तिरित्यत आह--यथा चेति। घटत्वविशिष्टघटबोधे जननीये घटत्वांशे घटत्वत्वाद्यप्रकारकस्य(घटत्वत्वादिप्रकारशून्यस्य)घटत्वमात्रविषयकशक्तिज्ञानस्य कारणतेत्येवं कार्यकारणभाव इत्यादि भूषणे संगृहीतमिति तत एवावगन्तव्यम्। तदेतदभिप्रेत्योति। वस्तुतस्त्वित्यादिनोक्तं विशिष्टस्य वाच्यत्वमङ्गीकृत्येत्यर्थः। द्विकमितीति। द्दयोः समूहः, \`संख्यायाः संज्ञासंघ' इति सूत्रेण कन्। जातिव्यक्ती इति। परस्परं विशेषणविशेष्यभावमापन्ने, जातिविशिष्टा व्यक्तिर्व्यक्तिविशिष्टा वा जातिर्नामार्थ इत्यर्थः। यद्यपि \`आकृतिपदार्थकस्य द्रव्यं न पदार्थः, द्रव्यपदार्थकस्य चाऽऽकृतिर्न पदार्थः। उभयोरुभयं पदार्थः' इति भाष्येण विशकलितयोरेव जातिव्यक्त्योः शब्दार्थता लभ्यते तथाऽपि \`कस्यचित्किंचिद्‌गुणभूतं किंचित्प्रधानं' इत्युक्तरभाष्येण विशिष्ट एव शक्तिर्निर्धार्यत इति भावः। पूर्वपक्षादिति। एकं पदार्थ इति पक्षादित्यर्थः। पूर्ववदिति। विषयतासंबन्धेन एकं सामान्यमेव शक्तिज्ञाननिष्ठकारणतायाप्रवच्छेदकमित्यर्थाङ्गीकारेण परिहर्तव्यः। अन्यथा एकमिति मते एकस्यैव नामार्थत्वं, द्विकमिति मते द्वयोर्नामार्थत्वमिति विरोधः स्यादित्यर्थः। पूर्वत्र विशिष्टस्य पदार्थत्वे विरोधः परिहृतः। इह तु द्वयोः पदार्थत्वे स परिहृत इति बोध्यम्। ननु स्तनकेशवती नारीत्यादिलक्षणलक्षितमवयवसंस्थानविशेषात्मकं लौकिकं स्त्रीत्वादिलिङ्गमसार्वत्रिकत्वान्नैतच्छास्त्रप्रक्रियोपयोगि, दारानित्यादौ नत्वाभावप्रसङ्गादचेतने सर्वथा तादृशलिङ्गाभावेन खट्वादौ टाबाभावप्रसङ्गाच्चेत्यतो भाष्यरीतिमनुसरन्नादौ लिङ्गमपि नामार्थ इत्याह-त्रिकमिति। त्रयाणां समूहस्त्रिकं, पूर्ववत्कन्। त्रिकशब्दार्थं स्पष्टयन्नाह-जातिव्यक्तीत्यादि। लिङ्गानां वित्वात्तद्विशेषान्नपुंसकत्वादीन् भाष्यमतेन लक्षयति-सत्त्वरजस्तम इति। साम्यावस्थेति। सत्त्वादिगुणानां न्यूनाधिकभावराहित्येनावस्थानं तदेव नपुंसकत्वमित्यर्थः। आधिक्यमिति। सत्त्वादीनामुपचय इत्यर्थः। तदेव पुंस्त्वम्। अपचय इति। ह्रासस्तन्न्यूनतेति यावत्। तद्रूपं स्त्रीत्वमिति मावः। ननूपचयावचयादेर्विरुद्धस्यैकत्रार्थे तीरादौ समावेशायोगात्तटस्तटी तटमित्यादेरनुपपत्तिः। किंच सर्वविकारातीते परब्रह्मण्युपचयाद्यसंभवादात्मा ब्रह्मेति पुंस्त्वनपुंसकत्वयुक्तव्यवहारानुपपत्तिश्चेत्यत आह-तत्तच्छब्दनिष्ठमिति। जातिगुणक्रियासंज्ञारूपप्रवृत्तिनिमित्तभेदभिन्नशब्दनिष्ठमित्यर्थः। पुंलिङ्गः शब्द इत्यादिसामानाधिकरण्येन व्यवहारात् \`आङो नाऽस्त्रियां तस्माच्छसो नः पुंसि, स्वमोर्नपुंसकात्, इत्यादिशास्त्रप्रामाण्याच्च भाष्योक्तलिङ्गस्य शब्दनिष्ठत्वं सिध्यति। यद्युपचयाद्यात्मकलिङ्गस्यार्थनिष्ठत्वं स्यात्तर्हि तटस्तटी तटमित्यादौ लिङ्गत्रयनिमित्तककार्याणामसिद्धिः, परस्परविरुद्धाया उपचयाद्यवस्थाया एकत्र शब्देऽनवश्थानात्, आत्मा ब्रह्मोत्यस्याप्यनुपपत्तिः स्यादिति भावः। ततच्छब्दवाच्यं चेति। स्वनिष्टलिङ्गस्य स्ववाच्यत्वमित्यर्थः। स्वं-कृष्णः, श्रीः, ज्ञानं, इत्यादिः शब्दः, तन्निष्ठलिङ्गस्य पुंस्त्वादेः कृष्णादिशब्दवाच्यत्वमिति समन्वयः। ननु भाष्योक्तलिङ्गस्य शब्दनिष्ठत्वमिति पक्षेऽप्येकस्मिञ्छब्दे परस्परविरुद्धानेकलिङ्गसमावेशासंभवतादवस्थ्यमत आह-तमेव विरुद्धेति। स्त्रीत्वपुंस्त्वादिरूपमेव विरुद्धं धर्ममादाय शब्दा भिद्यन्ते। परस्परविरुद्धस्य स्त्रीत्वपुंस्त्वादिधर्मस्यैकत्रावस्तानासंभवेन धर्मभेदाच्छब्दभेदो भवति। यथा ह्रस्वत्वदीर्घत्वोदात्तत्वानुदात्तत्वादिभिरकारादयो वर्णा भिद्यन्ते तद्वत्समानुपूर्वीकास्तटादिशब्दा भिन्ना भवन्ति। तथा च पुंलिङ्गस्तटशब्दो भिन्नः स्त्रीलिङ्गस्तटशब्दो भिन्न इत्येवं शब्दभेदान्नोक्तदूषणावसरः। एतच्च लिङ्गं केषांचिदेकं केषांचिदुभयं केषांचित्त्रयमपीत्यत्र लिङ्गानुशासनं प्रमाणमिति शब्दकौस्तुभे स्थितम्। ननूपचयाद्यवस्थानां लिङ्गत्वे तासामवस्थानां परस्परं विरुद्धत्वादेकत्रावस्थानासंभवात्केषांचिच्छब्दानामनेकलिङ्गवत्त्वव्यवहारः किंमूलकोऽत आह-केषांचिदनेकलिङ्गत्वेति। उपचयाद्यात्मकस्य पुंस्त्वादेर्लिङ्गस्य विरुद्धत्वेऽपि समानानुपूर्वीकत्वेन हेतुना शब्देष्वभेदारोपात्तेषां तन्त्रेणानुकरणाद्वाऽनेकलिङ्गवत्त्वव्यवहारो निर्वहणीयः। तथा च तटादिशब्देषु समानानुपूर्वीकेषु लिङ्गत्रयं छागादिषूभयं पदार्थादिष्वेकमिति बोध्यम्। एवं चेति। उपचयाद्यात्मकस्य पारिभाषिकलिङ्गस्य शब्दनिष्ठस्यैव स्त्रीपुंसादिव्यवहारनिमित्तत्वे चेत्यर्थः। पदार्थ-व्यक्ति-वस्तुशब्देषु क्रमेण पुंस्त्वस्त्रीत्वनपुंसकत्वान्येवेति सर्वत्रार्थेऽयं पदार्थः, इयं व्यक्तिः, इदं वस्तु, इत्येवं युगपत्पुंस्त्वादिवाचकपदार्थादितत्तच्छब्दप्रयोगरूपो व्यवहारो जायते। तटस्तटीमिति। स्तनकेशवती नारीत्यादिलौकिकलिङ्गस्यार्थेऽविद्यमानत्वेऽपि परस्परविरुद्धपारिभाषिकलिङ्गभेदेन भिन्नानां तटादिशब्दानां पुंस्त्वादितत्तल्लिङ्गप्रयुक्तकार्यानुभक्त उपपद्यते। यदि तु लौलिकलिङ्गमिवि भाष्योक्तं पारिभाषिकलिङ्गमप्यर्थनिष्ठं स्यात्तर्हि स्त्रीव्यक्तावपचयात्मकस्त्रीत्वस्यैव सत्त्वेन तत्रायं पदार्थः, इदं वस्तु इत्येवं पदार्थवस्तुपदाभ्यां व्यवहारो न स्यात्। स्त्रियां पुंस्त्वनपुंसकत्वयोरभावात्। एवं पुंसि उपचयात्मकपुंस्त्वस्यैव सत्त्वेन तत्र इयं व्यक्तिरिदं वस्त्वित्येवं व्यक्तिवस्तुपदाभ्यां व्यवहारो न स्यात्। पुंसि स्त्रीत्वनपुंसकत्वयोरभावात्। उपचयाद्यवस्थानां परस्परविरुद्धत्वेनैकस्मिन्नर्थे समावेशासंभवादेकयैव कयाचिदवस्थया भाव्यमिति एकत्रार्थे कस्यचिदेकस्यैव लिङ्गस्य युक्तिसिद्धत्वात्। ततश्चैकत्रार्थे लिङ्गद्वयस्य लिङ्गत्रयस्य वा सुतरामसंभवात्। लिङ्गस्य शब्दनिष्ठत्वे तु अर्थस्य सर्वथा लिङ्गराहित्येन पुंस्त्वस्त्रीत्वादिमात्रवाचकपदार्थव्यक्त्यादिपदैः सह तत्सामानाधिकरण्ये बाधकाभावात्सर्वत्रायं पदार्थ इयं व्यक्तिरित्यादिर्व्यवहारः साधु संगच्छते न च भाष्योक्तलिङ्गस्य शब्दनिष्ठत्वेऽपि मिथोविरुद्धस्य लिङ्गस्यैकस्मिञ्छब्दे समावेशासंभवः, शब्दस्य लिङ्गद्वयादिव्यवहारासंभवश्चेत्यादिशङ्कोत्थानमस्त्येवेति वाच्यम्। दत्तोत्तरत्वात्। अर्थनिष्ठं लौकिकलिङ्गं तु नात्राऽऽश्रयितुं युक्तं, कट्‌वादावचेतने तस्य बाधात्तत्र टाबाद्यनापत्तेरिति भावः। लौकिकलिङ्गं तु स्तनकेशवती नारी लोमशः पुरुषः स्मृतः। एतयोरन्तरं यच्च तदभावे नपुंसकम्॥ इत्यत्र केशशब्दस्य भगवाचकत्वाद्भगवत्त्वं स्त्रीत्वं, लोमशः पुरुष इत्यत्र लोमञ्शब्दस्य शिश्रवाचकत्वाच्छिश्रवत्त्वं पुस्त्वम्। तत्तदाकारमात्रधारकत्वं नपुंसकत्वमिति। एतच्चार्थनिष्ठमेव। तत्र सति संभवे सामानाधिकरण्यसंबन्धेन लौकिकपुंस्त्विशिष्टशास्त्रीयपुंस्त्व एव पुमादिशब्दानां शक्तिः, न केवललौकिके नापि केवलशास्त्रीये। टिघुभादिवल्लघुसंज्ञाकरणौचित्येऽपि पुमान्‌स्त्रीत्यादिगुरुसंज्ञाकरणात्, संख्यासंज्ञावत्पुमादिसंकेतानामधिकसंग्रहार्थत्वेऽपि लोकप्रसिद्धार्थे लौकिकपुंस्त्वाभावेन केवलशास्त्रीयपुंस्त्वमादायैव दारानित्यादौ नत्वप्रवृत्तिरुपपादनीया। लौकिकपुंस्त्वविशिष्टशास्त्रीयपुंस्त्व एव पुमादिशब्दानां शक्तिस्वीकारादेव पशुनायजेतेत्यत्र पशुस्त्रिया कृते यागे वैगुण्यं, तत्र लौकिकपुंस्त्वविशिष्टशास्त्रीयपुंस्त्वस्यैव शब्देन प्रतिपादनादिति भावः। अधिकमग्रे वक्ष्यते। एवं कुमार्यादिशब्दा अपिलौकिकस्त्रीत्वाविशिष्टे शास्त्रीयस्त्रीत्वे शक्ता इति बोध्यम्।  
 ननूक्तपारिभाषिकलिङ्गस्य शब्दनिष्ठस्यैव स्त्रीपुंसादिव्यवहारनिमित्तत्वे, तस्य स्त्रीवाचकपशुशब्देऽपि विद्यमानत्वात्पशुना यजेतेत्यत्र पशुस्त्रियाऽपि यागकरणापत्तिः, पशुशब्दोक्तलिङ्गस्य पदार्थादिपदोक्तलिङ्गवत्स्त्रीपुंसादिसादारणत्वेनार्थविशेषनिश्चायकत्वाभावादित्यत आह-तच्च लिङ्गमिति। शब्दनिष्ठमेव लिङ्गमित्यर्थः। अर्थपरिच्छेदकत्वेनेति। अर्थविशेषणत्वेनार्थविशेषणपि निश्चिनोतीत्यर्थः। पशुशब्दश्रवणेन स्त्रीपशोः पुंपशोश्चोपस्थितौ सत्यां कीदृशेन पशुना, किं स्त्रीपशुनोत पुंपशुना यागः करणीय इति जिज्ञासायां पशुशब्दनिष्ठस्य पुंस्त्वस्य, स्वाश्रयवाच्यत्वसंबन्धेन(स्वं-पुंस्त्वं, स्वाश्रयः-पशुशब्दः, तद्वाच्यत्वं-पुंव्यक्ताविति तादृशसंबन्धेन)पशुशब्दोपस्थिते चतुष्पादर्थे विशेषणतयाऽन्वयात्परम्परया पुंस्त्वविशिष्टेन लौकिकपुंस्त्ववता पशुना यजेतेति लौकिकपुंस्त्वविशिष्टपशारेव विधानान्न पशुस्त्रिया यागकरणापत्तिः। अस्त्रीविहितनाभावान्तपशुनेति प्रयोगात्पशुशब्दस्य पुंस्त्वावगमांत्पुंलिङ्गस्य पशुशब्दस्य पुंव्यक्तेरेव वाचकतया लिङ्गविशेषविशिष्टस्यैवार्थविशेषवाचकत्वमित्यस्य लिङ्गानुसासनशास्त्रसिद्धतया च स्त्रीव्यक्तिव्यावृत्तेर्लिङ्गस्यार्थविसेषनिश्चायकत्वादिति भावः। तदेतदभिसंधायोक्तं मूले-पस्वादिशदोक्तं-लिङ्गं पुंस्त्वमिति शेषः। पशुस्त्रियां नास्तीति हेतोः पशुनेति विधिश्छाग्यादीन्यागाङ्गत्वेन न प्रयोजयति-न ग्राहयतीति विभावनीयमिति। ननु पशुशब्दोक्तं पारिभाषिकं पुंस्त्वं पुंपशाविव स्वाश्रयवाच्यत्वसंबन्धेन पशुस्त्रियामप्यस्त्येव। तथा च पुंलिङ्गपशुशब्दस्य लोकिकपुंस्त्वविशिष्टपशोरेव वाचकत्वमिति नियमस्य वक्तुमशक्यत्वात्पशुस्त्रीव्यावृत्तेरसंभवाल्लिङ्गस्यार्थविशेषनिश्चयकत्वासंभवात्पशुस्त्रियाऽपि यागकरणापत्तिरूपो दोषस्तदवस्थ एवेत्याशङ्कते-न च व्यक्त्यादीति। आदिशब्देन नित्यनपुंसकत्वपुंस्त्वयोर्वस्तुपदार्थशब्दयोः संग्रहः। स्त्रियां क्तिन्निति स्त्रियां विहितक्तिन्‌प्रत्ययान्तव्यक्तिशब्दस्य नित्यस्त्रीलिङ्गत्वेन घटपटादेः सर्वस्याप्यर्थस्य व्यक्तिशब्दवाच्यत्वेन व्यक्तिशब्दोपात्तं स्त्रीत्वं स्वाश्रयवाच्यत्वसंबन्धेन यथा सर्वार्थवृत्ति भवति, अत एव न तदर्थव्यावर्तकं तद्वत्पश्वादिश्ब्दोपात्तपुंस्त्वस्यापि स्वाश्रयवाच्यत्वरूपपरम्परासंबन्धेन पशुस्त्रीवृत्तित्वं संभवत्येव। साधारण्यमिति। स्त्रीपुंसवृत्तित्वमित्यर्थः। तथा च पशुशब्दोक्तं पुंस्त्वमपि न पशुस्त्रीव्यावर्तकं भवेत्। पुंपशुमात्रनिष्ठस्यैव पशुस्त्रीव्यावर्तकत्वान्न तु स्त्रीपुंससाधारणस्येति भावः। क्तिन्नन्तस्य व्यक्तिशब्दस्य नित्यस्त्रीलिङ्गत्वात्तदुपात्तलिङ्गस्य स्त्रीत्वस्य स्वाश्रयवाच्यत्वसंबन्धेन पुंनपुंसकादिसकलार्थसाधारण्येऽपि पशुशब्दस्य नित्यपुंलिङ्गत्वे प्रमाणाभावान्न तदुपात्तलिङ्गस्य पुंस्त्वस्य स्त्रीपुंससाधारण्यमित्यशयेन परिहरति-व्यक्तिशव्दस्येति। वेदे दर्शनादिति। पश्वेत्यादिप्रयोगदर्शनात्स्त्रीलिङ्गेऽपि पशुशब्द इति भावः। पुंलिङ्गे नादेशप्रवृत्त्योक्तरूपासिद्धिः स्पष्टैव। तथा घेर्ङितीति गुणप्रवृत्त्या पश्वे, इति रूपासिद्धिश्च। तथा च वेदे स्त्रीलिङ्गस्यापि पशुशब्दस्य दर्शनेन नास्य व्यक्त्यादिशब्दत्वस्त्रीपुंससाधारण्यमिति भावः। ततश्च लौकिकस्त्रीत्वविशिष्टवाची पशुशब्दो भिन्नः, लौकिकपुंस्त्वविशिष्टवाची च पशुशब्दो भिन्नः। तत्रास्त्रियामित्युक्तेः स्त्रियां नाबावाप्रवृत्त्या पशुनेत्यत्र नाभावदर्शनेन पुंलिङ्गस्यैव पशुशब्दस्योपादानाल्लौकिकपुंस्त्वविशिष्टमेव शास्त्रीयपुंस्त्वमयं पशुशब्द आचष्टे। पुंलिङ्गः पशुशब्दः लौकिकपुंपशोरेव वाचक इति यावत्। एवं च लौकिकपुंस्त्वविशिष्टशास्त्रीयपुंस्त्ववत एव पशोर्विधानात्, आनुपूर्वीसाम्याच्छब्देष्वभेदारोपेण शास्त्रीयलिङ्गस्य पुंस्त्वस्य स्वाश्रयवाच्यत्वपरम्परासंबन्धेन पशुस्त्रियां सत्त्वेऽपि लौकिकपुंस्त्वविशिष्टशास्त्रीयपुंस्त्वाभावान्न पशुस्त्रिया यागकरणापत्तिरित्याशयः। किंच लौकिकलिङ्गानादरेण केवलशास्त्रीयलिङ्गस्यैव लिङ्गप्रयुक्तकार्यप्रवृत्तौ नियामकत्वे स्त्रीवाचकपशुशब्दनिष्ठलिङ्गस्य स्त्रीत्वस्य स्वाश्रयवाच्यत्वसंबन्धेन पुंपशावपि सत्त्वेनास्त्रियामिति निषेधप्रवृत्तेः पशुनेत्यत्र नाभावो दुर्लभः स्यात्। अतोऽपि लौकिकलिङ्गविशिष्टस्यैव शास्त्रीयलिङ्गस्य लिङ्गप्रयुक्तकार्यप्रवृत्तौ नियामकत्वं वाच्यम्। तथा च लौकिकस्त्रीत्वविशिष्टशास्त्रीयस्त्रीत्ववत्यामेवास्त्रियामिति निषेधप्रवृत्तेः स्त्रीवाचकपशुशब्दे नाभावाप्रवृत्त्या पश्वेति रूपं सिध्यति। पुंपशौ तु शास्त्रीयस्त्रीत्वसत्त्वेऽपि लौकिकस्त्रीत्वविशिष्टसास्त्रीयस्त्रीत्वाभावेनास्त्रियामिति निषेधाप्रवृत्त्या पुवाचकपशुशब्दे नादेशप्रवृत्तेः पशुनेति निर्देशेन पुंलिङ्गनिर्णय इति भावः। पश्वादिशब्दोक्तं पशुस्त्रियां नास्तीत्यस्य लौकिकपुंस्त्वविशिष्टं सास्त्रीयपुंस्त्वं पशुस्त्रियां नास्तीत्यर्थो बोध्यः। केवलशास्त्रीयपुंस्त्वपरत्वे तु तदसंगतिः स्पष्टैव। पशुनेत्यत्र नाभावश्रवणात्पशुशब्देन लौकिकपुंस्त्वविशिष्टशास्त्रीयपुंस्त्ववत एव पशोर्ग्रहणमित्यर्थे मीमांसकसंमतिं प्रदर्शयति-मीमांसायामिति। चतुर्थाध्याये प्रथमपादे(तथा च लिङ्गम्4-1-17)इत्यत्र पशुशब्दे पुंलिङ्गमविवक्षितम्। कुतः-अलिङ्गेऽपि वृक्षपदार्थे पुंलिङ्गवृक्षशब्दप्रयोगदर्शनात्पुंव्यक्तावपि स्त्रीलिङ्गमक्षिकाशब्दप्रयोगाच्चेत्याशङ्क्य, वृद्धव्यवहारेऽन्वयव्यतिरेकाभ्यामंनन्यथासिद्धाभ्यां यथा पशुत्वजातिस्तदेकत्वं वा शब्दार्थस्तथा लिङ्गस्यापि कुतः शब्दार्थता न स्यात्। वृक्षमक्षिकाशब्दयोस्त्वभियुक्तप्रयोगमात्रबलेन साधुत्वम्। तस्मात्-एकत्ववत्पुंलिङ्गमपि विवक्षितमिति सिद्धान्तितम्। ततश्च पुंपशुरेवाऽऽलब्धव्यः स च एक एव, न स्त्रीपशुर्नापि द्वाविति निर्णीतम्। विवक्षितेऽपि पुंस्त्वे यदि लौकिकलिङ्गानादरेण प्रवृत्तिः स्यात्तर्हि केवलशास्त्रीयलिङ्गस्य पुंस्त्वस्य स्त्रीपुंससाधारण्येन स्त्रीव्यक्तिव्यावृत्तिर्न स्यादिति सिद्धान्तो व्याकुप्येत। लौकिकलिङ्गसहकारेम प्रवृत्तौ तु लौकिकपुंस्त्वविशिष्टशास्त्रीयपुंस्त्वं पशुस्त्रियां नास्तीति न पशुस्त्रीव्यावृत्त्यनुपपत्तिः। तद्वदेव प्रकृतेऽपि बोध्यमित्याशयेनाऽऽह-पशुना यजेतेत्यत्रैकत्वपुंस्त्वयोर्विवक्षितत्वादित्यादि प्रतिपादितत्वाच्चेत्यन्तम्। ननु पशुशब्दस्य नित्यपुंलिङ्गत्वे प्रमामाभाव इत्युक्तं तदसंगतम्। उप्रत्ययान्तानां नित्यपुंलिङ्गत्वस्य व्याकरणशास्त्रेणैव निर्णीतत्वात्। जसादिषु च्छन्दसि वावचनमिति पश्वेत्यत्र नाभावाभाव इति वेदभाष्य उक्तत्वाच्च। तथा च पशुशब्दोक्तपुंस्त्वस्य व्यक्त्यादिशब्दोपात्तलिङ्गत्वत्स्त्रीपुंससाधारण्येन स्त्रीव्यक्तिव्यावृत्त्यसंभवात्प्रकारान्तरेण पशुस्त्रीग्रहणप्रसक्तिं वारयति-वस्तुतस्त्विति। पशुशब्दस्य नित्यपुंलिङ्गत्वे पश्वेत्यादिप्रयोगानुपपत्तिरित्यत आह-बेदभाष्येऽपीति। नाभावाभाव इति। तथा च पशुशब्दस्य नित्यपुंलिङ्गत्वेऽपि न पश्वेत्यादिप्रयोगानुपपत्तिरिति भावः। नित्यपुंस्त्वनिर्णयादिति। ततश्च पुंस्त्वस्य साधारण्यात्स्त्रीव्यक्तिव्यावृत्त्यनुपपत्तिरिति भावः। तथाचोक्तयुक्तेः स्त्रीव्यक्तिव्यावर्तकत्वासंभवेऽपि तद्व्यावर्तकं युक्त्यन्तरं व्याचष्टे-छागो वा मन्त्रेति। छागो वा मन्त्रवर्णात्(जै.सू.6-8-33)अत्र हि अग्नीषोमीयं पशुमालभेतेत्यत्र पशुपदेनाज एव ग्राह्यो नाश्वादिः। छागस्य वपाया इति मन्त्रवर्णादिति निर्णीतम्। अत्र छागस्येति पशुविशेषश्रवणादश्वाद्यनादृत्य छाग एव गृह्यते यथा तद्वच्छागस्येति स्यशब्दान्तं षष्ठ्यन्तं छाग्यां न संभवतीति छागो लौकिकपुंस्त्वविशिष्ट एव गृह्यते, न छागीति पुंस्त्वनिर्णयः क्रियते। छागशब्दस्य व्यक्तिशब्दमन्नित्यलिङ्गत्वाभावादिति भावः। एवं प्रकृतेऽपि तत एव पुंस्त्वं निर्णेतव्यमित्यर्थः। न्यायेनैवेत्येवकारण पशुशब्दोपात्तस्य पुंलिङ्गस्य स्त्रीप्यक्तिव्यावर्तकत्वासंभवः सूचितः। पशुशब्दस्य पदार्थादिशब्दवन्नित्यलिङ्गत्वादिति भावः। नन्वस्तूक्तस्थले तावदेवं, परंतु सर्वनामनिष्ठलिङ्गस्य चेतनाचेतनस्त्रीपुंससाधारणत्वात्। \`प्रास्मा अग्निं भरत' इत्यध्रिगुप्रैषस्य सारस्वत्यां मेष्यामपि प्रवृत्तिः स्यात्। न चेष्टापत्तिः। \`लिङ्गविशेषनिर्देशात्समानविधानेष्वप्राप्ता सारस्वती स्त्रीत्वात्'(जै.सू.9-1-45)इत्यूहलक्षणाधिकरणे पशूनां समानविधानत्वेऽपि पुंलिङ्गनिर्देशान्न तत्र मन्त्र इत्युक्तेः। न च सामान्ये नपुंसपमित्यनुशिष्टमस्मै इति नपुंसकमेव मेषीसाधारणमस्त्विति वाच्यम्। अन्वेनं माता मन्यतामनु पितेत्यन्वादेशेन पुंस्त्वनिर्णयात्। अन्वादेशे नपुंसके एनद्वक्तव्य इति वार्तिकादेनदित्यापत्तेरिति चेदुच्यते-पूर्वोपस्थिततत्तद्रूपेणोपस्थापकात्, अस्मै, एनमित्यादिपदाच्छागत्वादिविशिष्टानामिव पुंस्त्वादिविशिष्टानमेव पशूनामुपस्थित्यामेष्यामप्रवृत्तेः संभवादित्यादिर्विस्तरो बृहद्भूषणेऽनुसंधेय इत्याशयवानाह-विस्तरेम प्रपञ्चितं भूषण इति। चतुष्कमिति। एकत्वादिसंख्यासहितं स्वार्थद्रव्यलिङ्गत्रिकमित्यर्थः। चतुर्णां समूहश्चतुष्कम्। पञ्चकमिति। पञ्चानां समूह इत्यर्थः। कर्त्रादिकारकसाहितं स्वार्थद्रव्यलिङ्गसंख्याचतुष्कमित्यर्थः। लिङ्गसंख्याकारकाणां नामार्थत्वं साधयितुं शङ्कते-नन्विति। अन्वयव्यतिरेकाभ्यामिति टाबादिसमभिव्याहारेऽजाश्वादिपदात्स्त्रीत्वप्रतीतेष्टाबाद्यभावे च स्त्रीत्वाप्रतीतेरित्येवं प्रतीत्यप्रतीतिरूपाभ्यामित्यर्थः। एवं संख्याकारकविषयेऽपि घटमिति द्वितीयैकवचनश्रवणादेकत्वकर्मत्वयोरवगमात्तदश्रवणे च तयोरनवगमाल्लिङ्गादित्रयस्य प्रत्ययार्थत्वमुचितमिति भावः। तत एवेति। प्रत्ययादेवत्यर्थः। उपस्थितौ-लिङ्गादीनामुपस्थितौ जायामानायां सत्यां प्रत्ययार्थत्वनिश्चयान्न तेषां नामार्थत्वमाश्रयितुं युक्तमित्याह-सत्यमिति। सत्यमिति याथार्थ्ये, त्वदुक्तिर्यथार्थेत्यर्थः। लिङ्गादित्रिकस्य प्रत्ययार्थत्वसाधकयुक्तिवत्तस्य नामार्थत्वसाधिकाऽपि युक्तिरस्तीत्याह-प्रत्ययवर्जित इति। दधि पश्यतीति। स्वमोर्नपुंसकादितिशास्त्रानुसारेण वैयाकरणानामत्र नपुंसकप्रकृतिकद्वितीयैकवचनामप्रत्ययज्ञानम्। इतरेषां त्वम्‌प्रत्ययाश्रवणान्नास्ति प्रत्ययज्ञानम्। प्रत्ययज्ञानाभावेऽपि च क्लीबत्वैकत्वोभयविशिष्टदाधिकर्मकं दर्शनमिति बोधोदयस्य तद्वाक्यादनुभवसिद्धत्वेन लिङ्गादित्रिकस्य प्रकृत्यर्थत्वं सिध्यति। अन्यथाऽनुभवविरोधः स्पष्टएव। पश्यतीत्यादावित्यादिपदेन राजाऽमियं गच्छतीत्यादेः संग्रहः। किंच शास्त्रेण प्रकृतेरेव लिङ्गमनुशिष्टं दृश्यत इति लिङ्गस्य नामार्थत्वमेवोचितमित्याह-लिङ्गानुशासनस्येति। अत एवेति। लिङ्गादिवयस्य प्रत्ययवाच्यत्वे प्रकृतिवाच्यत्वे चेत्युभयत्रापि युक्तेः सत्त्वादेवेत्यर्थः। न निर्बन्ध इति। प्रत्ययवाच्यत्वमेव समीचीनमथवा प्रकृतिवाच्यत्वमेव समीचीनमित्येवंविध आग्रहो न धर्तव्य इत्यर्थः। उभयत्र युक्तिसत्त्वेऽपि लाघवानुरोधेन लिङ्गादित्रयस्य प्रत्ययवाच्यत्वं युक्तमित्याह-वाचकताया युक्तत्वादिति। अनन्तप्रकृतीनां वाचकत्वकल्पने गौरवात्तदपेक्षया स्वल्पतरटाबादिस्वादिप्रत्ययानां वाचकत्वकल्पने लाघवादिति भावः। ननु टावादिस्त्रीप्रत्ययं विनाऽपि वाक्‌शरदादिशब्देभ्यः स्त्रीत्वबोधस्य सर्वजनानुभवसिद्धत्वेन कारणाभावेऽपि कार्यसत्त्वरूपव्यतिरेकव्यभिचारात्प्रकृतिप्रत्यययोरितिन्यायेन प्रत्ययार्थत्वाल्लिङ्गस्य प्राधान्यापत्तेश्च लिङ्गस्य नामार्थत्वमेव। संख्याकारकयोस्तु नामार्थत्वं प्रत्ययार्थत्वं वेत्याह-द्योतिका वाचिका वेति। विभक्तीनां द्वित्वादिद्योतकतापक्षे संख्याकारकयोर्नामार्थत्वं, तासां तद्वाचकतापक्षे संख्याकारकयोः प्रत्ययार्थत्वमित्येवं वाक्यपदीये हरिणा संख्याकारकविषये नामार्थत्वं प्रत्ययार्थत्वं वेति पक्षद्वयस्य वर्णनादिति भावः। केचित्तु संख्याकारकयोरपि नागार्थत्वमेव। न चान्वयव्यतिरेकाभ्यां विभक्तीनामेव तद्वाचकत्वकल्पनमुचितमिति वाच्यम्। दधि पश्य, मधु आनयेत्यादौ विभक्तिं विनाऽपि संखअयाकारकप्रतीत्या व्यतिरेकव्यभिचारात्। तदेवं पञ्कं प्रातिपदिकार्थ इति पक्षः श्रेयान् प्रातिपदिकाज्जतिलिङ्गसंख्याकारकप्रकारकद्रव्यविशेष्यकबोधस्यैव सर्वानुभवसिद्धत्वादिति प्राहुः। तत्तत्सूत्रनिर्देशं विना शास्त्रे निरूपिताः, इति सामान्यतः शास्त्रपदोपादानस्य तात्पर्यं वक्ति-बहुषु स्थलेष्विति। भाष्याद्याकरग्रन्थेषु तत्र तत्र सूत्रेऽमीषां पक्षाणां निरूपणमस्तीति सूचयितुं सामान्यतः शास्त्रपदोपादानमित्यर्थः। प्राधान्येनेति। सरूपसूत्रे सर्वेषामेव पक्षाणां भाष्यकारैर्निरूपितत्वादिति भावः। सरूपसूत्रादावित्यादिपदेनानभिहितसूत्र--तत्रोपपदमितिसूत्रस्थकैयटयोः संग्रहो। बोध्यः। अत्रेदं बोध्यम्-एकं द्विकं त्रिकं चतुष्कं पञ्चकं प्रातिपदिकार्थः, इति पञ्च पक्षाः शास्त्रे तत्र तत्र निरूपिताः सन्ति। तत्र एकं प्रातिपदिकार्थ इति पक्षो मीमांसकमात्रसंमतत्वेन निरालम्बनाया जातेः प्रतीत्यननुभवादसंभवदुक्तिकत्वेन चेहोपेक्षितः। तथा च आदितः द्विकं(1), आदितस्त्रिकां(2)आदितश्चतुष्कं(3), संख्यातिरिक्तं चतुष्कं(4), आदितः पञ्कं(5) च प्रातिपदिकार्थ इति पञ्च पक्षाः। तत्र कस्मिन्‌पक्षेऽनभिहितसूत्रमावश्यकं कस्मिंश्च व्यर्थमिति भाष्यानुसारेणोच्यते-आदितः-द्विकं त्रिकं इति पक्षे संख्या कारकं च विभक्त्यर्थः। आदितश्चतुष्कमिति पक्षे कारकमात्रं विभक्त्यर्थः। संख्यातिरिक्तं चतुष्कमिति पक्षे संख्यामात्रं विभक्त्यर्थः। पञ्चकमिति पक्षे संख्याकारकयोर्विभक्त्यर्थत्वं नास्तीति तत्पक्षे तयोर्विभक्तिद्योत्यत्वमेव। द्योत्यत्वेनैव चैषां, सुपां कर्मादयोऽप्यर्थाः संख्या चैव तथा तिङामित्यत्र भाष्ये विभक्त्यर्थत्वमिति व्यवहारः एवं च आदितः दिकं, त्रिकं, संख्यातिरिक्तं चतुष्कं चेति पक्षत्रये संख्या विभक्त्यर्थः संपद्यते। तथा आदितः द्विकं त्रिकं चतुष्कं चेति पक्षत्रये कारकं विभक्त्यर्थो भवति। तत्र स्वौजस्, कर्मणि द्वितीया, द्व्येकयोः, इत्यादीनामेकवाक्यता। सा चेत्थम्‌-स्वौजस्‌इत्यत्र पदद्वयं-प्रातिपदिकात्, अम्, इति च। कर्मणि इत्यत्र च पदद्वयं-कर्मणि, द्वितीया, इति च तथा द्व्येकयोरित्यत्रापि पदद्वयं-द्व्येकयोः, द्विवचनैकवचने, इति च। एवं च षट् पदानि जायन्ते तत्र प्रायो व्याकरणशास्त्रे कारकपञ्चम्यसंभवेन दिग्योगलक्षणपञ्चगी बोध्या। पञ्चम्यर्थोऽवधिः। तथा च प्रातिपदिकात् इत्यस्य पञ्चम्यन्तस्यावधिभावेन विधेये अम्‌प्रत्ययेऽन्वयः। प्रातिपदिकावधिकपरत्ववान् अम् प्रत्ययो भवतीत्यर्थः। कर्माणीति सप्तम्यन्तस्य निष्ठत्वसंबन्धेन द्व्येकयोरित्यत्रान्वयः-कर्मगते द्वित्वे एकत्वे चेति। व्द्येकयोरित्यस्य च वाचकत्वसंबन्धेनाम्‌प्रत्ययेऽन्वयः-ेकत्ववाचकोऽम् भवतीति। द्वितीया, द्विवचनैकवचने इत्यनयोस्त्वबेदसंबन्धेनाम्येवान्वयः-द्वितीयैकवचनाभिन्नोऽमित्यर्थः। एवं च महावाक्यार्थः-पातिपदिकात् कर्मगतैकत्ववाचकोऽम् प्रत्ययो भवतीति। अयं च संख्याविभक्त्यर्थकपक्षत्रये वाक्यार्थः। अत्र सूत्रजबोधे संख्यायाः प्राधान्यम्। कारकविभक्त्यर्थकपक्षत्रये त्वित्यम्-संख्यायाः सर्वत्र विशेषणतयैव भाननियमात् व्द्येकयोरित्यस्य आधेयतार्सबन्धेन कर्मणीत्यत्रान्वयः। एकत्वे यत्कर्मेत्यर्थः। वृक्षे शाखेतिवदेकत्व इति सप्तमी आधेयस्याऽऽधारत्वविवक्षया। एवंच वाक्यार्थः-प्रातिपदिकात् एकत्वविशिष्टे कर्मणि नाम एकत्वविशिष्टकर्मवाचको द्वितीयैकवचनममिति। अस्मिन्‌पक्षे सूत्रजबोधे कर्मादेः प्राधान्यम्। पञ्चकं प्रातिपदिकार्थ इति पक्षे त्वेवं वाक्यार्थः-प्रातिपदिकात् तदर्थकर्मगतैकत्वे द्योत्ये द्वितीयैकवचनमम्‌प्रत्ययो भवतीति। इत्येकोऽर्थः। आरश्च-प्रातिपदिकात् तदर्थगतैकत्वविशिष्टे कर्मणि द्योत्ये द्वितीयैकवचनमम् प्रत्ययो भवतीति। तत्र प्रथमवाक्यार्थे कर्मगतैकत्वे, इत्यन्वयेन सूत्रजबोधे संख्यायाः प्राधान्यम्। द्वितीये तु एकत्वविशिष्टे कर्मणीत्यन्वयेन सूत्रजबोधे कर्मादेः प्राधान्यम्। पञ्चकं प्रातिपदिकार्थ इति पक्षे संख्यायाः कारकस्य व विभक्त्यर्थत्वं द्योत्यत्वेनैवेति प्रागुक्तमेव। एवं सति यद्यनभिहित इति सूत्रं न क्रियेत तर्हि कृतः कट इत्यत्र क्तेन कर्ममात्रोक्तावपि तदेकत्वस्यानुक्ततया, कर्मगतैकत्वे द्योत्ये द्वितीयैकवचनममिति पञ्चकं प्रातिपदिकार्थ इति पक्षीयप्रथमवाक्यार्थेनाम् दुर्वारः स्यात्। अतोऽप्रधानकर्मादिविशेषणार्थमनभिहिताधिकार आवश्यकः। तथा चानभिहितकर्मगतैकत्वे द्योत्येऽम्‌प्रत्यय इत्यर्थेन क्तेन कर्मण उक्तत्वात्कृतः कट इत्यत्र नाम्‌प्रत्ययः प्राप्नोतीत्यर्थः। एवं च संख्याविभक्त्यर्थ इथि पक्षेऽनभिहिताधिकार आवश्यक इति भावः। तथा च आदितः द्विकं, त्रिकं, संख्यातिरिक्तं चतुष्कं च प्रातिपदिकार्थ इति पक्षेष्वपि संख्याया विभक्त्यर्थत्वादनभिहितसूत्रमावश्यकमिति बोध्यम्। पञ्चकं प्रातिपदिकार्थ इति पक्षीयद्वितीयवाक्यार्थे तु एकत्वविशिष्टे कर्मणीत्यन्वयेन सूत्रजबोधे कर्मादेः प्राधान्यात्सूत्रजबोधविषयप्रधानविषयेणोक्तार्थानामितिन्यायेन कृतः कट इत्यादौ द्वितीयाया अप्राप्तेः सिद्धत्वादनभिहताधिकारोऽनावश्यकः। तथा च कारकं विभक्त्यर्थ इति पक्षेऽनभिहितसूत्रं व्यर्थमिति भावः। एवमादितः द्विकं, त्रिकं, चतुष्कं च प्रातिपदिकार्थ इति पक्षेष्वपि कारकस्य विभक्त्यर्थत्वादनभिहितसूत्रं व्यर्थमिति बोध्यमिति॥ 25 ॥  
 ननु घटमानयेत्यादिवाक्यजन्यशाब्दबोधे घटादिशब्दभानस्याननुभवात्तस्य प्रातिपदिकार्थत्वसाधनमयुक्तमित्याशङ्कायामाह-शब्दस्तावदिति। शब्दोऽपीत्यर्थः। भासत इति। स्वार्थद्रव्यादिवच्छब्दस्यापि शाब्दबोधे भानं भवतीत्यर्थः। आत्रार्थे हर्युक्तिं प्रमाणयति-न सोऽस्तीति। लोके-विद्वदनुभवे तादृशः शाब्दबोधात्मकः प्रत्ययो नास्त्येव, यत्र(शाब्दबोदात्मकप्रत्यये) शब्दरूपविशेषणभानं न भवतीत्येतादृश इत्यर्थः। यतः सर्वं ज्ञानं शाब्दबोदात्मकं शब्देन-शब्दरूपविशेषणेनानुविद्धं नित्यसंबद्धमेव भासते प्रतीयत इति तत्तच्छास्त्रीयसकलतत्त्वविषयकबोदानुभववत्तमहर्युक्तेरिति भावः। यत्र प्रत्यक्षज्ञानं तत्रापि शब्दार्थयोस्तादात्म्यादारोपितं शब्दभानमस्त्येवेति सूचयितुमनुक्द्धिमिवेतीवशब्दः प्रयुक्तः। प्रत्यक्षादिरूपकलज्ञाने शब्दभानं शब्दार्थयोस्तादात्म्यादुपपद्यत इति यावत्। शब्दार्थयोस्तादात्म्यं च अर्थं शृणोति अर्थं वदति इत्यादिप्रयोगानुसारेणानुभवसिद्धत्वादनपलपनीयम्। नह्यर्थस्य कम्बुग्रीवादिमतः श्रवणं वदनं वा संभवति? कदापि नैव संभवतीत्यर्थः। किंतु तद्वाचकशब्दस्यैव श्रवणमुच्चारणं वा संभवति। अतोऽर्थं शृणोतीत्यादिप्रयोगानुपपत्तिः। शब्दार्थयोस्तादात्म्याङ्गीकारे तु तत्तादात्म्घापन्नं शब्दं शृणोतीत्यर्थबोदात्तादृशप्रयोगोपपत्तिः। एवं चार्थश्रवणोच्चारणान्यथानुपपत्त्या शब्दार्थयोस्तादात्म्यमनिच्छताऽप्यङ्गीकार्यम्। अत एव ओमित्येकाक्षरं ब्रह्म, रामेतिद्व्यक्षरं नाम मानभङ्गः पिनाकिनः, वृद्धिरादैच्, इत्येवमादौ शक्तिग्राहकश्रुतिस्मृतिविषये सामानाधिकरण्येन प्रयोगश्च संगच्छते। यत्तु शब्दार्थयोस्तादात्भ्येऽग्निशब्दोच्चारणे मुखे दाहापत्तिरित्यादिद्‌वणं, तत्तु तादात्म्यस्य तद्भिन्नत्वे सति तदभेदेन प्रतीयमानत्वेन भेदाभेदघटितत्वान्निराकृतं मञ्जूवायाम्। शब्दार्थयोर्भेद एव वास्तवोऽभेदस्त्वारोपितः। वास्तवभेदादेव नाग्निशब्दोच्चारणेन मुखे दाहापत्तिसंभवः। नापि आरोपिताभेदात्तत्संभवः। न ह्यारोपिताग्नित्वविशिष्टगुञ्जाफलेभ्योऽग्निकार्यं दाहादि लोके दृश्यते? नैव दृश्यत इत्यर्थः। अतोऽर्थशब्दयोस्तादात्म्याङ्गीकारेऽपि न निरुक्तदूषणापत्तिरिति भावः। नन्वेवं भवतु शब्दभानं तथापि शब्दस्य नामार्थत्वं कथमित्यत आह-विष्णुमुच्चारयेति। यद्यत्र विष्णुपदात्स्वार्थद्रव्यालिङ्गाद्यर्थवद्विष्णुशब्दस्याप्युपस्थितिर्न स्यात्तार्हि अर्थोच्चारणासंभवेन विष्णुमुच्चारयेति वाक्यार्थबोधानुपपत्तिः स्यात्। अतः शब्दादर्थवत्स्ववाचकशब्दस्याप्युपस्थितिर्भवति। उपस्थितिश्चोच्चरितसमानानुपूर्वीकस्यैव शब्दस्य, न नारायणादेः पर्यायस्य। तथा च विष्णुशब्दस्योपस्थितौ सत्यां तत्र वाचकतासंबन्धेनार्थस्यान्वयाच्चतुर्भुजरूपार्थवाचकं विष्णुशब्दमुच्चारयेत्यर्थबोधोदयाच्छब्दोऽपि प्रातिपदिकार्थ इति भावः। लक्षणयेति। स्वशक्यसंबन्धरूपयेत्यर्थः। स्वं-विष्णुशब्दः, स्वशक्यः-लक्ष्मीपतिरूपोऽर्थः, तत्संबन्धो वाच्यतया विष्णुशब्दे इति स्ववाच्यवाचकत्वसंबन्धेन लक्षणया वाक्यार्थबोधनिर्वाह इति चेन्न। तावताऽपि शब्दस्य प्रातिपदिकार्थत्वा(प्रातिपदिकवाच्यत्वा)सिद्धेः। किं च द्विविधा हि लक्षणा प्रयोजनवती निरूढा चेति। प्रयोजनवती चेत्-यथा गङ्गायां घोष इत्यत्र घोषे शैत्यपावनत्वादिप्रतीतिः प्रयोजनं तद्वदत्र लक्षणायाः प्रयोजनं वक्तव्यं स्यात्। प्रयोजनादर्शनान्निरूढेति चेदाह-शक्त्यनतिरेकादिति। निरूढलक्षणायाः शक्त्यतिरिक्तत्वाभावादित्यर्थः। यथाऽस्य शब्दस्यैतस्मिन्नर्थे शक्तिरित्यनादितात्पर्यग्रहवशाब्दुध्यते तथा निरूढलक्षणाऽपि अनादितात्पर्यग्रहाधीनेत्यर्थः। अनादितात्पर्यं च यथा विष्णुपदस्य लक्ष्मीपतौ प्रसिद्धं, तथा विष्णुशब्देऽपीति निरूढलक्षणाश्रयणं नाम शक्त्याश्रयणमेवेति भावः। किं च लक्षणाया न सर्वत्र संभव इत्याह-जबगडदशमुच्चारयेति। निरुक्तसमुदास्य कुत्रापि शक्तत्वाभावादेकाक्षरकोसादिप्रामाण्यात्प्रत्येकवर्णस्य शक्यार्थसत्त्वेऽपि जबगडदशेतिसमुदायात्तत्प्रतीत्यभावाच्च शक्यार्थाग्रहेण समुदायस्य शक्यार्थाभावाच्छक्यसंबन्धात्मकलक्षणाया अपि तत्रासंभवात्। यत्र शक्यार्थ एव न गृह्यते तत्र शक्यसंबन्धरूपलक्षणाया वार्ताऽपि दूरोत्सारितेति स्वार्थद्रव्यादिवच्छब्दस्य स्वस्वरूपेऽपि शक्तिराश्रयणीयेति भावः। शब्दादर्थस्येव शब्दस्याप्युपस्थितौ तु तादृशसमुदायस्यैव तादृशपदशक्यत्वेन न जबगडदशमच्चारयेति वाक्यार्थबोदानुपपत्तिः। ननु तत्र शक्यार्थाज्ञानाल्लक्षणाया अज्ञातत्वेऽपि जबगेतितत्तदवयवशक्यार्थवाचकत्वरूपलक्षणाया वस्तुतः सत्त्वाद्वाक्यार्थत्रोधोऽस्त्वित्यत आह-अज्ञाताया इति। गङ्गायां घोष इत्यत्र गङ्गापदस्य वस्तुतः सतोऽपि स्वशक्यप्रवाहसामीप्यसंबभ्धस्याज्ञाने लक्ष्यतीररूपार्थबोधाजननेन ज्ञाताया एव वृत्तेरर्थोपस्थितौ प्रयोजकत्वमित्यस्याऽऽवश्यकत्वात्प्रकृते लक्षणाया अग्रहान्न वाक्यार्थबोध उदेतीति भावः। ननु निरुक्तस्थले यदाकदाचिज्जातवृत्तिज्ञानवशाद्वाक्यार्थबोधोऽस्त्वित्याग्रहे त्वाह-गावमुच्चारयेति। गावेति भाषास्थः शब्दः कश्चिदनर्थकः। गावेतिभाषाशब्दानुकरणैऽपि तादृशानुकरणशब्दानां साधुत्वस्य सर्वैरप्यङ्गीकारादनुकारणानां क्वापि शक्तावसत्यां शक्याग्रहाच्छक्यसंबन्धरूपलक्षणाया अपिनैयायिकसंमताया अग्रहादर्थबोधो न स्यात्, वृत्त्याऽर्थबोधजनकत्वारूपार्थवत्त्वाभावेन प्रातिपदिकसंज्ञाऽपि न स्यात्, साधुत्वं चापि न स्यादिति अनुकरणानां शब्दे शक्तिः स्वीकार्येत्यभिप्रायेण षोढाऽपि स्वार्थद्रव्यादिनिरुक्तपञ्चकसहितः शब्दोऽपि क्वचित्प्रातिपदिकार्थ इतायाह। क्वचिदित्युक्तं स्थलं प्रदर्शयति-शब्दोऽपि यदीति। क्वचिदित्युकत्वा शब्दोऽपि यदि भेदेनेत्युक्तत्वात्क्वचिदित्यस्यानुकरणस्थले इत्यर्थः। तच्चानुकरणं द्विविधमव्यक्तस्य व्यक्तस्य चेति। अव्यक्तस्येति ध्वनेरित्यर्थः। व्यक्तस्येति वर्णस्येत्यर्थः। कस्यचित्फलपतनध्वनेरनुकरणं पटदिति। तदाद्यम्। तत्रानुकार्यं ध्वनिमयं, अनुकरणं तु वर्णमयमिति तयोर्भेदः। द्वितीयं-गौरित्ययमाहेत्यादौ पदार्थविपर्यासकृदितिशब्दसभिव्याहारे। तत्रानुकार्यं स्वार्थद्रव्यादिपदार्थकं, अनुकरणं तु शब्दपदार्थकमित्यनुकार्यानुकरणयोर्भेदः, उभयोरानुपूर्वीसाम्येऽपि। अनुकरणत्वं च शब्दमात्रतात्पर्यकोच्चारणविषयत्वम्। अत एवाग्नेर्ढगत्यादौ नानुकरणत्वम्। विशेषणतयाऽर्थभानेन शब्दमात्रतात्पर्यकत्वाभावात्। गामानयेति वाक्यघटकगोशब्दाद्यथा स्वार्थदिपञ्चकस्योपस्थितिस्तद्वच्छब्दस्वरूपस्याप्युपस्थितिरनुभवसिद्धा। एवमनुकरणस्थलेऽपीति क्वचित्षोढाऽपि प्रातिपदिकार्थ इत्युक्तम्। तत्रोपस्थापकमनुकरणमुपस्थाप्यं त्वनुकार्यमिति व्यवह्रियते। यदि च तयोर्भेदेन विवक्षा क्रियते तदाऽनुकरणस्यानुकार्यशब्दस्वरूपमर्थः संपद्यते। तथा सति यद्यनुकार्यशब्दस्वरूपेऽर्थेऽनुकरणस्य शक्तिर्नस्वीक्रियते तर्हि पदजन्योपस्थित्यविषयस्यार्थस्य शाब्दबोधे भानानुपपत्तिरिति हेतोः शाब्दबोधभानोपपादकपदजन्योपस्थितिविषयत्वसिद्धयेऽनुकरणस्यानुकार्यशब्दस्वरूपेऽर्थे शक्तिरङ्गीकार्या। अन्यथाऽनुकार्यशब्दस्वरूपात्मकेनार्थेनासंबद्धस्यानुकरणस्य वृत्त्या तदुपस्थितिजनकत्वाभावेनानुकार्यशब्दस्वरूपस्य शाब्दबोधे भानं न स्यादिति भावः। अत एवानुकरणस्य वृत्त्याऽर्थबोधजनकत्वरूपार्थवत्त्वात्प्रातिपदिकसंज्ञया सुबाद्युत्पत्त्या गौरित्ययमाहेति प्रयोगस्तत्साधुत्वं च सिध्यति। यदि तु तयोर्भेदो न विवक्ष्यते, किं त्वभेद एव विवक्ष्यते तर्हि वाच्यवाचकभावस्य भेदावलम्बित्वेनाभेदे च वाच्यवाचकभावासंभवैनानुकार्यशब्दस्वरूपस्य पदजन्योपस्थितिविषयत्वाभावाच्छाब्दबोधे भानं न स्यादिति चेदुच्यते-यथा घटे सत्यपि यद्यालोकसहितं चक्षुर्न स्यात्तर्हि घटत्तर्ह्यपि घटप्रत्यक्षं नैव जायत इत्यनुभवबलात्प्रत्यक्षे विषयस्य हेतुत्वं क्लृप्तमस्ति। तथा च घटप्रत्यक्षे घटस्येव श्रावणप्रत्यक्षे शब्दस्य हेतुत्वादनुकार्याभिन्नानुकरणस्य श्रोत्रेण स्वप्रत्यक्षरूपा योपस्थितिः सा पदजन्यैवेति कृत्वा तादृशीं पदजन्योपस्थितिमादायानुकार्यस्य शाब्दबोदे भानं जायत एवेति न किंचिद्धीनम्। यद्यपि न सोऽस्ति प्रत्ययो, विषयत्वमनादृत्वेति वाक्यपदीयात्सर्वत्रैवं घटमानयेत्यादौ शाब्दबोधे घटादिशब्दभानसत्त्वेऽपि अनुकरणस्थले भेदाभेदप्रयुक्तसुबुत्पत्त्यनुत्पत्तिकृतशब्दप्रयोगभेददर्शनेन शब्दात्स्वार्थादेरिव स्वस्वरूपस्याप्युपस्थितेः स्पष्टमुपलभ्यमानत्वात्क्वचित्(अनुकरणस्थले) षोढाऽपि प्रातिपदिकार्थ इत्युक्तमिति बोध्यम्। ननु भेदाभेदात्मकपक्षद्वयेऽपि अनुकार्योपस्थितये स्वार्थादिपञ्चक इव षष्ठे शब्दांशेऽपि शब्दवृत्तिस्वीकारावस्यकत्वेन मूले भेदपक्ष एव तदावश्यकत्वकथनमनुचितमित्याशयेन मूलाभिप्रायमाविष्करोति-अयं भाव इत्यादिना। अनुकार्यानुकरणयोर्भेद इति। तयोर्भेदविवक्षायां पटदित्यादावनुकार्यानुकरणयोर्भेदा ध्वनिमयत्ववर्णमयत्वरूपविरुद्धधर्मसंबन्धेन सिद्धः। गौरित्ययमाहेत्यादौ त्वर्थपदार्थकत्वशब्दपदार्थकत्वाभ्यां विरुद्धधर्माभ्यां तयोर्भेदः सिद्ध इति भावः। पदानुपस्थितत्वादिति। अस्य शक्त्यभावे, इत्यादि। तथा च शक्त्यभावेऽनुकार्यस्य पदजन्योपस्थितिविषयत्वासंभवादित्यर्थः। तत्सिद्धय इति। पदजन्योपस्थितिविषयत्वसिद्धय इत्यर्थः। अन्यथा शाब्दबोधविषयत्वं न स्यात्। वृत्त्या पदजन्यपदार्थोपस्थितेरेव शाब्दबोधहेतुत्वात्। शक्तिरित। वाच्यवाचकभावरूपा। उपेयेति। स्वीकार्यैवेत्यर्थः। अन्यथाऽसंबद्धस्यानुकरणस्यानुकार्योपस्थापकत्वासंभव इति भावः। अनुकार्यानुकरणयोरभेदेऽतिरिक्तशक्तिं विनैव शाब्दबोधविषयता भवतीत्याह-अभेद इति। विवक्षित इति शेषः। तत्पक्ष इति। अनुकार्यानुकरणयोरभेदपक्ष इत्यर्थः। प्रत्यक्षे विषयस्य हेतुत्वादिति। आलोकसहकृतचक्षुःसत्त्वेऽपि यदि घटो न स्यात्तर्हि घटप्रत्यक्षं न जायते, तत्सत्त्वे तु जायत इत्यनुभवबलाद्‌घटप्रत्यक्षे घटस्येव शब्दीयश्रावणप्रत्यक्षे शब्दस्य कारणत्वादित्यर्थः। स्वप्रत्यक्षरूपामिति। श्रोत्रेन्द्रियेणानुकार्याभिन्नानुकरणशब्दसाक्षात्काररूपामुपस्तितिमित्यर्थः। तादृशी चोपस्थितिः पदजन्यैव, शब्दसत्त्व एव शब्दप्रत्यक्षस्य जायमानत्वादिति भावः। शाब्दबोधविषयतेति। अनुकार्याभिन्नानुकरणशब्दस्य श्रावणप्रत्यक्षरूपां पदजन्योपस्थितिमादायानुकार्यस्य शाब्दबोधविषयतोपपद्यत इति भावः। अत्रेदं बोध्यम्-अभेदपक्षे स्वप्रत्यक्षरूपां पदजन्योपस्थितिमादाय यथा शाब्दबोधे शब्दस्य भानं तद्वद्‌घटमानयेत्यादौ घटादिपदानामपि श्रोत्रेण स्वप्रत्यक्षरूपां पदजन्योपस्थितिपादाय भानस्यावर्जनीयतया सर्वत्रैव शाब्दबोधे शब्दविषयकत्वं सिध्यति। तदुक्तं स्वं रूपमिति सूत्रे भाष्ये-\`नवा शब्दपूर्वको ह्यर्थे संप्रत्ययस्तस्मादर्थनिवृत्तिः' इति। नवा-स्वं रूपमिति सूत्रं न वक्तव्यमित्यर्थः। किं कारणं? शब्दपूर्वको ह्यर्थे संप्रत्ययः-शब्दपूर्वक इत्यस्य शब्दज्ञानपूर्वको हीत्यर्थः। अर्थे संप्रत्ययः-अर्थप्रतीतिरित्यर्थः। उपलब्धस्यैव हि शब्दस्यार्थबोधकत्वं, नतु चक्षुरादिवत्सत्तामात्रेण बोधकत्वम्। अत एव गौरानेयेत्यभिप्रायेण गौरानेयेति परेणोक्ते, इतरः सम्यगश्रुत्वा परं पृच्छति किपाहेति, तेन गौरित्याहेत्युक्ते तत एवार्थबोधात्प्रवर्तते। एवं शब्दज्ञानसत्त्वेऽर्थज्ञानसत्त्वमित्यन्वयमुक्त्वा व्यतिरेकमा ह--आतश्च शब्दपूर्वः, यौऽपि ह्यसावाहूयते नाम्ना। नाम च यदाऽनेन नोपलब्धं भवति, तदा पृच्छति-किं भवानाहेति। एतेन शब्दज्ञानाभावेऽर्थज्ञानाभावरूपो व्यतिरेक उक्तः। तथा चोक्तभाष्याच्छब्दतदर्थयोरुभयोरपि शब्दाद्भानम्। शब्दपूर्वको हीत्यत्र हिः प्रसिद्ध्यर्थः। श्रोतुः शब्दज्ञानपूर्वकोऽर्थप्रत्यय इति लोके प्रसिद्धमित्यर्थः। इह च व्याकरणे शब्दे कार्यस्य संभवः, अर्थे चासंभवः। तस्मादर्थस्य निवृत्तिः। ननु शब्दतदर्थयोरुभयोरपि शब्दाद्भानस्यानुभवसिद्धत्वादर्थस्य निवृत्तिरित्युक्तिरयुक्तेति चेदुच्यते। अर्थे कार्यस्यासंभवादार्थो विशेषणं, शब्दे कार्यस्य संभवाच्छब्दो विशेष्यमित्यर्थादर्थवति शब्दे कार्यं करणीयमित्यर्थः। इयमेव ह्यर्थस्य निवृत्तिर्नाम यत्तस्य विशेष्यतापरित्याग इति। नच ज्ञाने सर्वत्र शब्दभाने सर्वपर्यायाणां भानापत्तिर्विनिगमनाविरहादिति वाच्यम्। अथंबोधानुकूलत्वेन प्रथमप्रतीतत्वरूपकारणत्वादुच्चरितस्यैव शब्दस्य भानेनादोषात्। तथा च-तस्मादर्थनिवृत्तिरित्यस्य-अर्थवाचकशब्दान्तरनिवृत्तिरित्यर्थ उक्त उद्योत इति बोध्यम्। लोके तु यत्र शब्दे इतरपदार्थान्वयरूपकार्यासंभवस्तत्र शब्दस्य विशेषणताऽर्थस्य च विशेष्यतेति शब्दोपस्थितेऽर्थे कार्यं कर्तव्यम्। यथा नीलो भ्रमरः, इत्युक्ते नहि नीलिमा शब्देऽन्वेति, भ्रमरशब्दे नीलिम्नोऽसंभवात्। किंतु भ्रमरशब्दवाच्ये षट्‌पदे कीटेऽन्वेति, तत्रैव तत्संभवात्। यत्र चार्थे कार्यासंभवस्तत्रार्थस्य विशेषणता, शब्दस्य च विशेष्यतेति तदर्थवाचके शब्दे कार्यं करणीयम्। यथा विष्णुमुच्चारयेत्यत्र विष्णुपदार्थे चतुर्भुजे उच्चारणक्रियान्वयासंभवात्तदर्थवाचके विष्णुशब्दे समभिव्याहृतक्रियान्वय इति बोध्यम्। ननु सामान्यतः पदजन्योपस्थितिविषयस्य शाब्दबोधे भानाङ्गीकारे समवायसंबन्धेन घटादिशब्दजन्योपस्थितिविषयस्याऽऽकाशस्य घटोऽस्तीत्यादिवाक्यजन्यशाब्दबोधविषयत्वापत्तिरत आह--अतिप्रसङ्गेति। वारणायेति। निरुक्तापत्तिरूपातिप्रसङ्गनिरसनायेत्यर्थः। पदोपस्थितिरेवेति। पदार्थोपस्थितिरेवेत्यर्थः। अनुकार्यशब्दप्रसङ्गात्तु पदोपस्थितिरित्युक्तम्। सा पदार्थोपस्थितिश्च वृत्तिजन्येति विशेषणाद्‌वृत्तिज्ञानजन्याऽपेक्षितेत्यर्थः। तथा चाऽऽकाशस्य घटपदत्समवायसंबन्धोनोपस्थितावपि वृत्त्या घटपदादुपस्थित्यभावेन घटोऽस्तीत्यादिवाक्यजन्यबोधे न तस्य भानमित्यर्थः। एवं गवित्ययमाहेत्यादावभेदपक्षेऽनुकार्याभिन्नानुकरणस्य पदादुपस्थितावपि वृत्त्या पदादुपस्थित्यभावेनानुकार्यस्य शाब्दबोधविषयत्वं न संभवतीति तात्पर्यम्। आश्रयतया वृत्तिमत्त्वस्येति। अनुकार्यानुकरणयौरभेदपक्षेऽनुकार्यस्य यत्किंचिदर्थवाचकत्वाद्‌वाचकतारूपा वृत्तिरनुकार्येऽस्ति। सा च वृत्तिरर्थनिरूपितत्वादाश्रयतासंबन्धेनेति वृत्तिमत्त्वस्यानुकार्ये सत्त्वान्नानुकार्यस्य शाब्दबोधविषयत्वानुपपत्तिः। आश्रयतासंबन्धेन वृत्तिमतोऽर्थस्य शाब्दे भानाङ्गीकारादिति भावः। नन्वाश्रयतासंबन्धेन वृत्तिमत्त्वस्यैव शाब्दबोधविषयत्वनियामकत्वे निरूपकतासंसर्गेण वृत्तिमतोऽर्थस्य शाब्दयोधे भानं न स्यादत आह-निरूपकताश्रयतान्यतरेति। निरूपकतासंबन्धेनाऽऽश्रयतासंबन्धेन वा वृत्तिमतोऽर्थस्य शाब्दे भानं स्वीक्रियते। न तभयोरेकेनैव संबन्धेन वृत्तिमत इत्याग्रह इति भावः। शक्तिरूपाया वृत्तेर्निरूपकोऽर्थः, तत्र निरूपकता, आश्रयस्तु शब्दः, तत्र आश्रयता। तथा च निरूपकतासंबन्धेन शक्तिरूपवृत्तिमान् अर्थः। आश्रयतासंबन्धेन च तादृशवृत्तिमाञ् शब्दः। सत्येवं घटमानयेत्यादौ वाक्यार्थबोधे निरूपकतया वृत्तिमतः कम्बुग्रीवादिविशिष्टार्थस्यैव भानं पामरजनैरनुभूयते, तथाऽपि न सोऽस्ति प्रत्ययो लोके, विषयत्वमनादृत्येति चाभियुक्ततमवाक्यपदीयकृद्धर्यनुभवबलादाश्रयतया वृत्तिमतः शब्दस्यापि बोधे भानं स्वीक्रियत इत्याशयेनोक्तमन्यतरसंबन्धेनेति। अत एव गामानयेत्यत्र गोत्वस्त्रीत्वैकत्वविशिष्ट-गोशब्दवाच्यगोकर्मकमानयनमिति सर्वत्रैवोपस्थापकशब्दघटितं शाब्दबोधवर्मनं संगच्छते। एवं चानुकरणस्थले भेदाभेदोभयपक्षेऽनुकार्यस्य शब्दे भानसत्त्वेऽपि भेदापक्षेऽनुकरणस्यानुकार्ये शक्तिः। सा च शक्तिरनुकार्ये निरूपकतासंबन्धेनानुकरणे त्वाश्रयतासंबन्धेन वर्तत इति कृत्वा शक्तिरूपवृत्तिनिरूपकार्‌थप्रतिपादकत्वादनुककरणस्य प्रातिपदिकसंज्ञा, निरूपकतासंबन्धेन वृत्तिमत्त्वादनुकार्यस्य शब्दस्य शाब्दबोधे भानं च सिध्यति। अर्थवत्सूत्रस्य वृत्तिनिरूपकार्थप्रतिपादकशब्दस्य प्रातिपदिकसंज्ञा भवतीत्यर्थः। वृत्त्याऽर्थप्रतिपादकस्य संज्ञेति यावत्। अत एवानुकार्यानुकरणयोरभेदपक्षे भेदमूलिकाया वाच्यवाचकभावापरपर्यायकवृत्तेरसंभवेनानुकार्यांनुकरणयोर्वृत्तिमत्त्वस्य वक्तुमशक्यत्वादनुकरणस्य वृत्त्याऽर्थप्रतिपादकत्वरूपार्थवत्त्वाभावेन प्रातिपदिकसंज्ञा न भवति, ततश्च सुबुत्पत्त्यभावात्पदसंज्ञाया अभावेन गवित्ययमाहेत्यत्रापदान्तत्वाद्वकारस्य लोपः शाकल्यस्येति लोपो न। प्रातिपदिकसंज्ञाया अभावादेव च भुवो वुगित्यत्रेव भू सत्तायामित्यत्र विभक्तिर्न कृता। नन्वेवमभेदपक्षेऽनुकार्यानुकरणयोर्वृत्तिमत्त्वाभावे सत्यनुकार्यस्य शाब्दे भानं न स्यात्, शाब्दे शब्दभाने वृत्तिमत्त्वस्य नियामकत्वादिति चेदुच्यते-अभेदपक्षेऽनुकार्यस्य किंचिदर्थवाचकत्वाच्छब्दतदर्थयोर्वृत्तिरस्ति। तत्रार्थो वृत्तेर्निरूपकः, अनुकार्यशब्दस्त्वाश्रयः। तथा च निरूपकतासंबन्धेनार्थो वृत्तिमान्, अनुकार्यशब्दस्त्वाश्रयतासंबन्धेन वृत्तिमान्। तत्रानुकार्येणाभेदमापन्नस्यानुकरणस्याप्याश्रयतासंबन्धेन वृत्तिमत्त्वादनुकार्यस्य शाब्दे भानं भवति। अनुकरणस्य प्रातिपदिसंज्ञा तु न भवति। वृत्त्याऽर्थप्रतिपादकत्वरूपार्थवत्त्वाभावात्। न चानुकार्यस्य वृत्त्याऽर्थप्रतिपादकत्वरूपार्थवत्त्वसत्त्वात्तदभेदमापन्नस्यानुकरणस्यापि तादृशार्थवत्त्वस्य दुर्वारतया प्रातिपदिकसंज्ञा स्यादिति वाच्यम्। अभेदपक्षेऽनुकार्यस्य किं चिदर्थवाचकत्वेऽप्यनुकरणस्य तदर्थवाचकत्वाभावात्, अनुकरणादनुकार्यार्थाप्रतितेरनुभवसिद्धत्वादिति भावः। अभेदपक्षेऽअनुकार्यस्य किंचिदर्थसत्त्वे मानं तु \`भूसत्तायाम्' इत्याद्यर्थनिर्देश एव। नहि तत्र सत्ताद्यर्थोऽनुकरणस्येत्येवं कोऽप्यवगच्छति? किं त्वनुकार्यस्य भूधातोरेवेति सर्वानुभवः। भेदपक्षे त्वनुकरणान्न कस्यचिदप्यर्थस्य प्रतीतिर्भवति किं त्वनुकरणाच्छक्तिरूपवृत्त्याऽनुकार्यशब्दरूपस्यार्थस्य प्रतीतिर्जायते। तत्र निरूपकतासंबन्धेन वृत्तिमत्त्वादनुकार्यस्य शाब्दे भानं, अनुकरणस्य तु अनुकार्यशब्दरूपतादृशवृत्तिमदर्थप्रतिपादकत्वात्प्रातिपदिकसंज्ञा च सिध्यतीति बोध्यम्। नन्वनुकरणस्य कथंवृत्त्याश्रयता? अनुकार्यनिरूपिता वृत्त्याश्रयताऽनुकरणस्येति चेत्-निरूप्यनिरूपकभावस्य भेदमूलकत्वेनानुकार्यानुकरणयोरभेदे तदसंभवादनुकरणस्यानुकार्यनिरूपितवृत्त्याश्रयता वक्तुमशक्या। न चाभेदपक्षेऽनुकार्यस्य किंचिदर्थवाचकत्वाद्‌गोव्यक्त्यादितत्तदर्थनिरूपितवृत्त्याश्रयताऽनुकार्ये याऽस्ति सैव वृत्त्याश्रयता तदभेदपन्नेऽनुकरणेऽप्यस्तीति वाच्यम्। अनुकरणादनुकार्यार्थगोव्यक्त्यादिप्रतीतेः कथमप्यनुभवाभावात्तादृशार्थनिरूपितवृत्त्याश्रयताया अप्यनुकार्याभेदमापन्नेऽप्यनुकरणे वक्तुमशक्त्यत्वादत आह-संबन्धस्योभयेति। संबन्धस्य संबन्धिनौ द्वौ, तौ च संबन्धनिरूपकौ, संबन्धश्च संबन्धिद्वयनिरूप्यः, अतः संबन्धिभ्यां भिन्नो द्विष्ठश्च संबन्ध इत्युच्यते। घटशब्दतदर्थयोर्यः संबन्धस्तस्य निरूपकौ संबन्धिनौ घटशब्दस्तदर्थश्चेति द्वौ। संबन्धस्य सर्वत्रोभयनिरूप्यत्वमेव लोके प्रसिद्धं, न क्वाप्येकनिरूप्यत्वं दृश्यते। शब्दार्थयोस्तादृशसंबन्धश्च बोध्यबोधकबावरूपः। एतेनासौ संबन्ध एव शक्तिरिति सूचितम्। तत्र बोधकतारूपा शक्तिः शब्दनिष्ठा, बोद्यतारूपा तु शब्दार्थनिष्ठा। तथा च शब्दतदर्थौ द्वावपि वृत्त्याश्रयौ। एवं च बोध्यतारूपवृत्त्याश्रयत्वाद्यथा शब्दार्थस्य शाब्दे भानं जायते तद्वद्‌बोधकतारूपवृत्त्याश्रयत्वाच्छब्दस्यापि साब्दबोधे भानं संभवेत्। अनया रीत्या सर्वत्रैव शाब्दे शव्दभानमुपपादनीयम्। अनुकरणस्थलेऽबेदपक्षेऽनुकार्यस्य गोव्यक्त्यादितत्तदर्थनिरूपितवृत्त्याश्रयत्वात्तदभेदमापन्नस्यानुककरणस्यापि तादृशवृत्त्याश्रयत्वं, शाब्दे जायमानानुकार्यरूपशब्दभानानुभवबलादेवाङ्गीकार्यम्। तथा चानुकरणस्यापि वृत्त्याश्रयत्वाद् वृत्तिजन्यपदोपस्थितेः सत्वान्नानुकार्यस्य शाब्दे भानानुपपत्तिरिति भावः। भेदपक्षे तु गोव्यक्त्यादितत्तदर्थनिरूपितवृत्त्याश्रयत्वमनुकार्य एव नानुकरण इत्यनुकरणेनानुकार्योपस्थित्यर्थे तत्र शक्त्यन्तरकल्पनमावश्यकमिति भावः। एवं च शब्दस्य स्वस्वरूपोपस्थापकत्वाच्छब्दे उपस्थाप्यत्वोपस्थापकत्वयोः समावेशः सिध्यति। ननु निरुक्तरीत्याऽनुकरणस्य वृत्त्याश्रयत्वं वक्तुमशक्यम्। अनुकरणाद् गोव्यक्त्यादितत्तदर्थप्रतीतरेननुभवात्। तथा च व्यक्त्याद्यर्थनिष्ठबोध्यतानिरूपितबोदकतारूपशक्त्याश्रयत्वाभावेनानुकरणस्य वृत्त्याश्रयत्वमसंभवि। इति चेदुच्यते-बोधकताशक्तिः शब्दे प्रसिद्धा, बोद्यताशक्तिस्तु गोव्यक्त्याद्यर्थे। तत्रानुकरणस्य शब्दत्वात्तस्मिन्बोधकताशक्तिरस्त्येव। तथा चानुकरणशब्दनिष्टबोधकतानिरूपितबोध्यताया अर्थत्वेन प्रसिद्धे गोव्यक्त्यादौ बाधादनुकरणशब्द एव सा कल्प्यते। स्वनिष्ठबोधकतानिरूपितबोद्यतारूपसंबन्धाश्रयता स्वस्मिन्नेवेति यावत्। ततश्चानुकरणस्यापि वृत्त्याश्रयत्वाद पदजन्यपदार्थोपस्थितेः सत्त्वान्न शाब्दे शब्दभानानुपपत्तिरित्याहुरन्ये। एवं च बोध्यताबोधकतयोरेकत्र समवस्थितिः कल्प्यत इति भावः। नेदं बोधअयताबोधकतयोरेकाश्रयत्वं केवलं स्वकपोलकल्पितं, किंतु शास्त्रकृत्संमतमपीति हर्युक्तिप्रमाणेन स्पष्टयति-उक्तं चेति। ग्राह्यत्वं-बोध्यत्वं ग्राहकत्वं-बोधकत्वम्। तेजसः-दीपादेः। एते-ग्राह्यत्वग्राहकत्वरूपे द्वे शक्ती इत्यर्थः। सर्वशब्दानां पूर्वोक्ते द्वे शक्ती स्तः। परं तु पृथगवस्थिते-पार्थक्येन समवस्थिते इति भावः। एतेनैतयोः शक्त्योरसमनियतत्वं प्रदर्शितं भवति। अयं भावः--घटादिद्रव्यस्य चाक्षुषप्रत्यक्षे दीपाद्यालोकसंयोगो हेतुरिति निर्विवादम्। अन्यथाऽन्धकारेऽपि घटादिचाक्षुषप्रत्यक्षस्याप्यापत्तेः। तथा च घटदीपाद्यालोकसंयोग एव घटस्येव स्वस्यापि प्रत्यक्षं जनयति। विषयसंनिधाने सति दीपादितेजसि शक्तिद्वयस्य लोके प्रत्यक्षसिद्धत्वात्। एवमर्थगोचरशब्दनिष्ठशक्तिसहकृत एव शब्दोऽर्थस्य स्वस्वरूपस्य च प्रत्यक्षं जनयति। यथा च विषयासंनिधाने तु स एवाऽऽलोकसंयोगः केवलं स्वस्यैव प्रत्यक्षं जनयति, न घटादेः। तथाऽर्थे तात्पर्याभावे शब्दे च तात्पर्ये सति स एव शब्दः स्वनिष्ठतादृशवृत्त्यैव स्वस्यैव प्रत्यक्षं जनयतीति। स्वं रूपमिति सूत्रभाष्यादपि एतदेव लभ्यत इति तदर्थकं प्रमाणभूतं श्लोकान्तरमुदाहरति-विषयत्वमनादृत्येति। शब्दैः स्वात्मनो ज्ञानविषयत्वमनादृत्यासंप्राप्य नार्थो बोध्यते, किं त्वात्मनो ज्ञानविषयत्वं संपाद्यैव शब्दैरर्थो बोध्यते। ज्ञातस्यैव शब्दस्यार्थबोधजनकत्वादिति भावः। घटादिविषयसंनिधाने तेजोनिष्ठग्राहकतानिरूपितग्राह्यता घटादौ प्रत्यक्षसिद्धा, घटादिविषयासंनिधाने तु तेजोनिष्ठग्राहकतानिरूपितग्राह्यताया विषयासंनिधानेन घटादौ बाधसत्त्वात्ततः परावृत्ता प्रत्याघातन्यायेन स्वस्मिन्नेव यदा पर्यवस्यति तदा स्वनिष्ठग्राहकतानिरूपितग्राह्यताया आश्रयः स्व एवेति केवलं तेजस एव प्रत्यक्षं भवति, यथैतत्तद्वनुकरणस्थलेऽभेदपक्षेऽनुकरणशब्दनिष्ठबोदकतानिरूपितबोध्यताया गोव्य्त्याद्यर्थे तात्पर्याभावेन बाधात्ततः परावृत्ता सती अनुकरणशब्द एव प्रत्यागतेति केवलं शब्दस्वरूपस्यैव प्रत्यक्षं भवति। एवं च शब्दनिष्ठबोधकतानिरूपितबोध्यतायाः शब्दाश्रयकत्वं शास्त्रकृत्संमतमिति तात्पर्यम्॥ 26 ॥  
 प्रसङ्गादिति। शब्दस्य नामार्थत्वेन विचारप्रसङ्गादित्यर्थः। अभेदे साधकमिति। अनुकार्यानुकरणयोरभेदोपपादकमित्यर्थः। आहृ-ब्रूते-अत एव गवित्याहोति। अत एवेत्यस्य व्याख्यानं-गवित्याहेत्यादि। न भिद्यन्त इति। अनुकार्याद्भिन्नत्वेन न विवक्ष्यन्त इत्यर्थः। एवं चानुकरणशब्दानामर्थवत्त्वाभावेऽनुकार्येण सह तेषाभभेदविवक्षैव हेतुरिति भावः। इत्याद्यप्रवृत्ताविति। वृत्त्याऽर्थबोधजनकत्वरूपार्थवत्त्वाभावादिति भावः। साधुत्वमित्युपपद्यत इति। वक्ष्यमाणरीत्याऽसाधुत्वाभावे शिष्टप्रयुक्तत्वादिना साधुत्वमबाधितमिति भावः। नन्वभेदाभावेऽपि तस्य साधुत्वं कुतो नेत्याशङ्कायामाह-अन्यथेति। भेदस्यैवाङ्गीकार इत्यर्थः। प्रत्ययः, परश्चेति। प्रत्ययविधौ पञ्चमीनिर्देशात्षष्ठ्यंशविकलायाः \`तस्मादित्युत्तरस्य' इति परिभाषायाः प्रवृत्यैव प्रत्ययस्य प्रकृत्यवधिकपरत्वस्य लाभे सिद्धे परश्चेति सूत्रं नियमार्थं-प्रत्ययपरिकैव प्रकृतिः प्रयोक्तव्येति, एतदाशयेनैव पठ्यते-न केवला प्रकृतिः प्रयोक्तव्या, नापि केवलः प्रत्ययः प्रयोक्तव्य इति। तथा च नियमशास्त्राणां निषेधमुखेन प्रवृत्तिरिति पक्षे निषेधोल्लङ्घनं स्पष्टमेव। विधिमुखेन प्रवृत्तिरिति भाष्यसिद्धान्ते तु आर्थिकनिषेधोल्लङ्घनमिति बोध्यम्। अभेदपक्षे, उक्तरीत्या प्रातिपदिकत्वाभावेन प्रत्ययविधावुद्देश्यतावच्छेदकाक्रान्तत्वरूपप्रकृतित्वाभावेन न केवलेति निषेधस्य प्रत्ययविधानावधित्वयोग्ये प्रवृत्त्या, पदत्वयोग्य एव पदत्वरहिते \`अपदं न प्रयुञ्जीत' इति निषेधप्रवृत्त्या च निषेधद्वयानवतार इति भावः। अभेदपक्षे वृत्त्याऽर्थबोधजनकत्वेऽपि शक्तिनिरूपकार्थबोधजनकत्वाभावान्न प्रातिपदिकत्वमिति बोध्यम्॥ 27 ॥  
 इति वैयाकरणभूषणसारव्याख्यायां शांकर्यां नामार्थनिर्णयनिरूपणण्।  
 रङ्गभट्टतनूजेन शंकरेण विनिर्मिते।  
 सारीयेऽभूद्विवरणे नामार्थानां निरूपणम्॥ 4 ॥

















.






   ***॥ अथ समासशक्तिनिर्णयः ॥***




 समासानिति। समासत्वं च-व्याकरणशास्त्रप्रणेतृपाणिन्यादिमुनिकृतसंकेतसंबन्धेन समासपदवत्त्वम्। यस्मिन्समुदाये पदद्वयं परस्परं समस्यते स समुदायः समास इति यावत्। समासशब्दे हलश्चेत्यधिकरणे घञ्। विभजते-विपूर्वकभजधात्वर्थोऽवान्तरधर्मंपुरस्कारेण कथनम्। तथा च समासत्वावान्तरधर्मपुरस्कारेण कथयति-सुपां सुपा, तिङा, नाम्नेति। पदद्वयमीति। अपिना पदत्रयादिसंग्रहः। तेन द्व्यह्नजातः, चित्राजरद्गुः। होतृपोतृनेष्टोद्गतारः, इत्यादिसमासानां नासंग्रहः। तथा चानेकसुबन्थघटितत्वं समासत्वावान्तरधर्मः। अनेकसुबन्तघटितसमासोदाहरणमाह-राजपुरुष इत्यादिति। सुपां तिङेति। एतद्विवरणं पूर्वपदं सुबन्तमित्यादि। तथा च सुबन्ततिङन्तात्मकपूर्वोत्तरपदघटितत्वमवान्तरधर्मः। एवं रोत्याऽग्रेऽप्यवान्तरधर्मः स्वयमूह्यः। उदाहरणं-पर्यभूषत्, अनुव्यचलदिति। गतिमतोदात्तवतेति। उपलक्षणमिदं, सहेति योगविभागस्यापि। देवो देवान् क्रतुना पर्यभूषदिति ऋक्संहितायाम्। अन्वित्यस्य व्यचलदित्यनेन, वीत्यस्य चाचलदित्यनेन युगपत्समासः। उभयत्रापि सहेति योगविभागेन समासे सति \`न समासे' इति शाकलनिषेधाद्यणादेशः समासोदात्तत्वं च सिध्यति। अन्ये तु तत्र सुबित्येकत्वस्य विवक्षितत्वाद्वेः पूर्वं समासः पश्चादनोः। तत्र शाकलप्रतिषेधाद्यणादेशेऽप्यन्तोदात्तत्वं न भवति, तिङ्ङतिङ इति निघातात्। अनोर्गतिर्गताविति निघातः। वेर्यणादेश उदात्तस्वरितयोरित्यटः स्वरितत्वमित्यांहुः। सुपां नाम्नेत्यस्योदाहरणं-कुम्भकार इति। कुम्भ-अस्, कार-अ, इत्यलौकिकप्रक्रियावाक्ये उपपदमतिङिति समासः। स च गतिकारकोपपदानामिति परिभाषया कारेतिप्रातिपदिकात्सुवुत्पत्तेः पूर्वं भवति। सुबुत्पत्तेः प्रागित्यस्योत्तरपदे सुबुत्पत्तेः प्रागित्यर्थो बोद्यः। अन्यथेति। पूर्वपदेऽपि सुबुत्पत्तेः प्रागित्यस्योत्तरपदे सुबुत्पत्तेः प्रागित्यर्थो बोध्यः अन्यथेति। पूर्वपदेऽपु सुबुत्पत्तेः प्रागेव समासप्रवृत्तौ चर्मक्रीतीत्यत्र पूर्वपदे चर्मणि विभक्त्यभावेन पदत्वाभावान्नलोपानापत्तेरिति भावः। तथा च सुबन्तपूर्वपदकत्वे सति प्रातिपदिकमात्रोत्तरपदकत्वमवान्तरधर्मः। सुपां धातुनेत्यस्य विवरणं-उत्तरपदं धातुमात्रमिति। सुबन्तपूर्वपदकत्वविशिष्टधातुमात्रोत्तरपदघटितत्वमवान्तरधर्मः। कटं प्रवते कटप्रूः। प्रुङ् गतावित्यस्मात्कर्तरि क्विप्। आयतस्तूः आयतं स्तोतीत्यर्थः। पूर्ववत्कर्तरि क्विप्। उभयत्रापि क्विबवचीति धातोदीर्घः। वार्तिकादिति। अन्येभ्योऽपि तृश्यते(पा.सू.3-2-178)इति सूत्रस्थवार्तिके निपातनात्समासः। यत्र समुदायो निर्दिश्यते तेन चावयवा अनुमीयन्ते तन्निपातनम्। यत्र चावयवा निर्दिश्यन्ते तेन च समुदायोऽनुमीयते स विधिरिति भाष्यम्। क्विपः सर्वापहारित्वाल्लोपेन धातुमात्रमुत्तरपदमिति भावः। तिङां तिङेति। पदद्वयमपि तिङन्तमित्यर्थः। पूर्वोत्तरपदभूततिङन्तद्वयघटितत्वमवान्तरधर्मः। पिबतेति। पिबत खादतेति सततं यस्यां क्रियायामभिधीयते सा पिबतखादतेत्यर्थः। एवं पचतभृज्जतेत्यत्राप्यर्थोऽनुसंधेया। आख्यातमिति। क्रियायाः सातत्ये नैरन्तर्ये गम्ये तिङन्तं तिङन्तेन समस्यत इत्यर्थः। अन्तर्गणसूत्रादिति। अस्य समासो भवतीति शेषः। तिङां सुबन्तेनेत्यस्य विवरणं-पूर्वपदं तिङन्तमित्यादि। तिङन्तपूर्वपदकत्वविशिष्टसुबन्तोत्तरपदघटितत्वमवान्तरधर्मः। जहिस्तम्ब इति। स्तम्बं जहीत्याभीक्ष्ण्येन य आह स जहिस्तम्बः। स्तम्बाघातकर्ता समासार्थः। जहिकर्मणेति। जहीत्येतत्तिङन्तं, सुबन्तेन कर्मार्थकेन समस्यते, आभीक्ष्ण्ये गम्ये, समासश्चेत्कर्तारमभिदधातीत्यर्थः। मयूरव्यंसकाद्यन्तर्गणसूत्रात्समास इत्यर्थः। भाष्ये व्युत्पादित इति। तत्र हि-वृद्धो यूनेतिवत्सुपेति तृतीयैव सहार्थमाक्षेप्स्यतीतिसहग्रहणं किमर्थमिति प्रश्ने सहभूतयोरेव समाससंज्ञा यथा स्यात्प्रत्येकं मा भूदित्युक्त्वा समुदाये वाक्यपरिसमाप्तिन्यायेन गर्गदण्डनवत्सहभूतयोरेव समाससंज्ञा स्यान्न प्रत्येकमित्युत्तरितम्। तत एवं तर्हि सिद्धे यत्सहग्रहणं तद्योगाङ्गं विज्ञायते। योगोऽत्राष्टाध्यायी, तस्याः साक्षादङ्गत्वाय योगविभागः क्रियते। \`सह' इति, सुप् समस्यते, केन? समर्थेन, पर्यभूषत्, अनुव्यचलत्। ततः \`सुपा' सुपा च सह सुप् समस्यते। अधिकारश्च लक्षणं च। यस्य समासस्यान्यल्लक्षणं नास्ति तस्येदं लक्षणं भविष्यतीत्युक्तत्वात्षड्‌विधोऽप्ययं समासः सहेतियोगविभागेन साधित इति भावः॥ 28 ॥  
 तद्भेदमिति। समासभेदमित्यर्थः। व्युत्पाद्य-व्याख्याय। विभागस्य-चतुर्विधस्य। अव्ययीभाव-तत्पुरुष-बहुव्रीहि-द्वंद्वात्मकस्येति यावत्। अब्याप्तीत्यादिभिरिति। लक्ष्यैकदेशावृत्तित्वमव्याप्ति। यथा नीलरूपवत्त्वं गोर्लक्षणं कृतं चेत्पीतगव्यामव्याप्तिस्तत्र नीलरूपाभावात्। लक्ष्यवृत्तित्वे सत्यलक्ष्यवृत्तित्वमतिव्याप्तिः। यथा शृङ्गित्वं गोर्लक्षणं कृतं चेल्लक्ष्यभूतायां गवि शृङ्गित्वस्य विद्यमानत्वेऽपि महिष्यादावत्तिव्याप्तिस्तत्रापि शृङ्गित्वस्य विद्यमानत्वात्। लक्ष्यमात्रावृत्तित्वमसंभवः। यथा गोरेकशफवत्त्वं लक्षणं कृतं चेद्यावद्गोव्यक्तीनां द्विशफवत्त्वेनैकशफवत्त्वस्य कुत्राप्यसत्त्वात्। तल्लक्षणस्येति। अव्ययीभावादिसमासलक्षणस्येत्यर्थः। लक्षणं च-अव्याप्त्यतिव्याप्त्यसंभवदोषत्रयरहितो धर्मः। अत एव लक्षणे तादृशान्येव पदानि देयानि, यादृशैरव्याप्त्यादयो दोषा न प्रादुःष्युरित्युच्यतेऽभियुक्तैः। प्रायिकत्वमिति। प्रायेण भवं प्रायिकं तस्य भावस्तत्त्वम्। प्रायोवाद इत्यर्थः। बाहुल्याभिप्रायेण तथा विभागस्तथा लक्षणोक्तिश्चेति यावत्। बहुषु स्थलेषु तथा दर्शनेऽपि केषुचित्तददर्शनेन प्राचीनोक्तविभागस्य तथा लक्षणोक्तेश्च प्रायिकत्वं, न सार्वत्रिकत्वमिति भावः। तदेतदाह-  
 समासस्तु चतुर्धेति। चतुष्प्रकारकः। प्रकारार्थे धाप्रत्ययविधानात्। सामान्यस्य भेदको विशेषः प्रकार इत्युच्यते। प्रकारमेव दर्शयति-अव्ययीभावेत्यादि। विभागतावच्छेदकधर्मभेदादित्यर्थः। अयमिति। समनन्तरोक्तश्चतुर्धा विभाग इत्यर्थः। प्रायोवाद इति। प्रायिक इत्यर्थः। प्राचीनोक्तविभागरय प्रायिक्तेव हेतुमाह-भूतपूर्व इत्यादिना। असंग्रहादिति। एषां समासानामव्ययीभावादिसंज्ञारहितत्वादित्यर्थः। तत्र भूतपूर्व इत्यत्र \`सुप्‌सुपा, आयतस्तूरित्यत्र क्विब्‌वचीति वार्तिके निपातनात्, वागर्थाविवेत्यत्र \`इवेन सह समासः' इति च समासः। समासाधिकारीयसूत्रविहितत्वाच्चतुर्धाविभागे तेषामप्तंग्रहे चेष्टापत्तिः कर्तुमशक्या। योऽयं पूर्वपदार्थप्रधानोऽव्ययीभाव इत्यादिवादः सोऽपि प्रायिक इत्याशयेनाऽऽह-इत्यादिलक्षणमपि प्रायिकमिति। पूर्वपदार्थप्रधान इत्यस्य पूर्वपदार्थः प्रधानं यत्रेत्यर्थः। तथा च पूर्वपदार्थनिष्ठमुख्यविशेष्यताकबोधजनकोऽव्ययीभाव इति तात्पर्यम्। तेन राजपुरुष इत्यादावपि राजत्वादिनिष्ठप्रकारतानिरूपितराजादिनिष्ठमुख्यविशेष्यताकबोधजनकत्वेऽपि न तत्रातिव्याप्तिः। राजादौ राजपुरुषादिसमासजन्यबोधीयमुख्यविशेष्यताविरहात्। एवमग्रेऽपि बोध्यम्। उपकुम्भमित्याद्यव्ययीभावस्य कुम्भस्य समीपमित्येवंरीत्या पूर्वपदार्थमुख्यविशेष्यकबोधजनकत्वाल्लक्षणसमन्वयः। उत्तरपदार्थप्रधान इति। पूर्वपदार्थनिष्ठप्रकारतानिरूपितोत्तरपदार्थनिष्ठमुख्यविशेष्यताकबोधजनकस्तत्पुरुष इत्यर्थः। तेनोपकुम्भमित्यत्र कुम्भपदे कुम्भत्वनिष्ठप्रकारतानिरूपितकुम्भनिष्ठविशेष्यताकबोधजनकत्वेऽपि न तत्रातिव्याप्तिः। कुम्भपदे उपकुम्भमित्याकारकसमासजन्यबोधीयमुख्यविशेष्यताविरहात्। उभयपदार्थेति। अनेकपदार्थप्रधान इत्यर्थः। तेन त्रिचतुरादिपदघटितसमासस्य नासंग्रहः। अन्यपदार्थेति। समासघटकीभूतपदार्थातिरिक्तपदार्थेत्यर्थः। रामकृष्णावित्यत्र साहित्यविशिष्टयो रामकृष्णयोः पूर्वोत्तरपदार्थयोर्विशेष्यतया, चित्रगुरित्यत्र च चित्राभिन्नगवीस्वामिनोऽन्यपदार्थस्य गोपस्य विशेष्यतया भानाद्यथायथं लक्षणसमन्वयो बोध्यः। लक्षणानां प्रायिकत्वे हेतुमाह-उन्मत्तगङ्मित्यादिना। परस्परेति। परस्परस्य व्यभिचारात्-लक्षणतावच्छेदक-लक्षिततावच्छेदकयोः परस्पराभाववद्‌वृत्तित्वादित्यर्थः। व्यभिचारपदस्यातिव्याप्तावेव शास्त्रकृतां व्यवहारेऽप्यत्र दोषवत्तयाऽव्याप्त्यतिव्याप्ती उभयं विवक्षितमिति भावः। व्यभिचारमेव दर्शयति-तथाहीति। उन्मत्तगङ्गमिति। अव्ययीभावोऽयम्। अव्ययीभावत्वं च-पूर्वपदार्थप्राधान्यवत्समासत्वम्। प्रत्यासत्त्योत्तरपदार्थनिष्ठप्रकारतानिरूपितपूर्वपदार्थनिष्ठमुख्यविशेष्यताकबोधजनकत्वमिति यावत्। अत्र पूर्वपदार्थप्रधानः(पूर्वपदार्थनिष्ठमुख्यविशेष्यताकबोधजनकः) इति लक्षणम्। लक्ष्यं त्वव्ययीभावः। लक्षणतावच्छेदकं-पूर्वपदार्थनिष्ठमुख्यविशेष्यताकबोधजनकत्वम्। लक्ष्यतावच्छेदकं त्वव्ययीभावत्वम्। उन्मत्तगङ्गामित्यत्रोन्मत्ताभिन्नगङ्गापेक्षया भिन्नस्यान्यपदार्थस्य देशविशेषस्य मुख्यविशेष्यतया प्रतीयमानत्वात् पूर्वपदार्थप्राधान्याभाववति(लक्षणतावच्छेदकाभावविशिष्टे) लक्ष्यतावच्छेदकस्याव्ययीभावत्वस्य सत्त्वाल्लक्ष्यैकदेशावृत्तित्वरूपा प्राचीनोक्ताव्ययीभावलक्षणाव्याप्तिः। तथाऽन्यपदार्थप्रधानो बहुव्रीहिरिति बहुव्रीहिलक्षणम्। उन्मत्तगङ्गामित्यत्र चान्यपदार्थप्राधान्येऽपि बहुव्रीहित्वाभावाल्लक्ष्यतावच्छेदकबहुव्रीहित्वाभाववति, अन्यपदार्थप्राधान्यरूपस्य लक्षणतावच्छेदकस्य सत्त्वादलक्ष्यवृत्तित्वरूपा प्राचीनोक्तबहुव्रीहिलक्षणातिव्याप्तिश्चेत्यर्थः। उन्मत्तगङ्गमित्यत्रान्यपदार्थप्राधान्ये प्रमाणमाह--\`अन्यपदार्थे च संज्ञायां' (पा.सू.2-1-21)इति। समासादिति-अयमन्यपदार्थप्राधान्ये हेतुः। सूपप्रतीति। अव्ययीभावे सूपसंबन्धिलेश इत्यर्थप्रतीत्या तत्पुरुषत्वाभाववति, उत्तरपदार्थनिष्ठमुख्यविसेष्यतविशेष्यताकबोधजनकत्वसत्त्वादलक्ष्यवृत्तित्वरूपा प्राचीनोक्ततत्पुरुषलक्षणस्यातिव्याप्तिः, तथा पूर्वपदार्थनिष्ठमुख्यविशेष्यताकबोधजनकत्वस्यासत्त्वाल्लक्ष्यैकदेशावृत्तित्वरूपा प्राचीनोक्ताव्ययीभावलक्षणस्याव्याप्तिरित्यर्थः। ननु सूपप्रतीत्यत्राव्ययीभावत्वसत्त्वे किं प्रमाणं? किंचाव्ययीभावसमासविदायकेऽव्ययस्य प्रथमानिर्दिष्टत्वात्कथमत्राव्ययस्य परनिपात इत्याशङ्क्याऽऽहृसुप्‌प्रतिना मात्रार्थे(पा.सू.2-1-9)इति समासादिति। अव्ययीभावाधिकारस्थेन समासविधानादित्यर्थः। पूर्वपदार्थेति। पिप्पलीसंबन्ध्यर्धमित्यर्थप्रतीतेः पूर्वपदार्थनिष्ठमुख्यविशेष्यताकबोधजनकत्वसत्त्वादव्ययीभावत्वाभाववति अलक्ष्यवृत्तित्वरूपा प्राचीनोक्तव्ययीभावलक्षणस्यातिव्याप्तिः। तथोत्तरपदार्थप्राधान्यासत्त्वाल्लक्ष्यैकदेशावृत्तित्वरूपा प्राचीनोक्तत्पुरुषलक्षणस्याव्याप्तिः। एवं पूर्वकाय इत्यादावपि निरुक्तरीत्या पूर्वपदार्थप्राधान्यसत्त्वादव्ययीभावलक्षणस्यातिव्याप्तिस्तत्पुरुषलक्षणस्याव्याप्तिश्चेति बोध्यम्। द्वित्रा इति बहुव्रीहाविति। द्वौ वा त्रयो वा इति विग्रहः। शेषो बहुव्रीहिरित्यधिकारपठितेन \`संख्ययाऽव्ययासन्ना' (पा.सू.2-2-25)इति सूत्रेण बहुव्रीहिः। \`बहुव्रीहौ संख्येये डज'(पा.सू.5-4-73) इति समासान्तो डच्। द्वित्रा इत्यतो द्वित्र्यन्यतर इति बोधोत्पत्तेरूभयपदार्थनिष्ठविशेष्यताकबोधजनकत्वाद्‌द्वंद्वत्वाभाववति अलक्ष्यवृत्तित्वरूपा प्राचीनोक्तद्वंद्वलक्षणस्यातिव्याप्तिः, अन्यपदार्थनिष्ठमुख्यविशेष्यताकबोधजनकत्वाभावेन च लक्ष्यैकदेशावृत्तित्वरूपा बहुव्रीहिलक्षणस्याव्याप्तिश्च। शशकुशेति। चार्थे द्वंद्वः(पा.सू.2-2-29)इति समाहारे द्वंद्वः। शशकुशपलाशानां समाहार इति बोधोत्पत्तेः समाहाररूपान्यपदार्थनिष्ठमुख्यविशेष्यताकबोधजनकत्वादलक्ष्यवृत्तित्वरूपा प्राचीनोक्तबहुव्रीहिलक्षणस्यात्रातिव्याप्तिः उभयपदार्थनिष्ठविशेष्यताकबोधजनकत्वाभावेन च द्वंद्वलक्षणस्याव्याप्तिश्च। अत्र शशकुशपलाशमित्युपक्रमानुरोधेन द्वंद्वाब्याप्तिरित्यस्य समाहारद्वंद्वाव्याप्तिरित्यर्थो बोध्यः। अन्ये तु सामान्यतो द्वंद्वपदोपादानेन धवखदिरावित्यादीतरेतरयोगद्वंद्वेऽप्युभयदार्थविशेष्यकबोधजनकत्वासंभवः सूचितः। तस्यायं भावः-वार्थ द्वंद्व इति सूत्रभाष्यपर्यालोचनया बहुव्रीहावन्यपदार्थस्येवेतरेतरयोगेऽपि चार्थसमूहस्यैव प्राधान्यं लभ्यते। तत्रेयान् विशेषः-इतरेतरयोग उद्‌भूतावयवभेदः समूहः समासार्थः, समाहारद्वंद्वे त्वनुद्‌भूतावयवभेदः स इति। उद्‌बूतावयवभेदत्वमवयवगतसंख्यारोपवत्त्वं, अवयवगतसंख्यानारोपे त्वनुद्‌भूतावयवभेदत्वम्। इदमेव तिरोहितावयवभेदत्वामित्यन्यत्र व्यवहृतम्। एवं चोभयत्रापि समूहस्यैव प्राधान्यादेतन्मते प्राचीनोक्तद्वंद्वलक्षणासंभवो बहुव्रीहिलक्षणातिव्याप्तिश्च द्वंद्वे बोध्यम्। एवं प्राचीनोक्तानां \`पूर्वपदार्थप्रधानः' इत्यादीनामव्ययीभावादिलक्षणत्वं दूषयित्वा सिद्धान्तिमते तल्लक्षणान्याह-सिद्धान्ते त्वित्यादि। अव्ययीभावाधिकारेति। अव्ययीभावाधिकारपठितसूत्रविहितसमासत्वमव्ययीभावत्वम्। तत्पुरुषाधिकारपठितसूत्रविहितसमासत्वं तत्पुरुषत्वमित्यादीत्येवमग्रेऽपि बोध्यम्। लक्ष्यतावच्छेदकत्वं त्वव्ययीभावत्वादिकम्। भूतपूर्वादिसमासानां तु लक्ष्यतावच्छेदकानाक्रान्तत्वात्तदसंग्रहेऽपिन क्षतिः। असंभवश्वेति। असंभवो नाम-लक्ष्यमात्रावृत्तित्वम्। लक्ष्यभूतानां गोव्यक्तीनां मध्ये कस्यामपि व्यक्तौ लक्षणसमन्वयाभावः। यथा गोरेकशफवत्त्वम्। यावद्गोव्यक्तीनां द्विशफवत्त्वेनैकशफ़वत्त्वस्य कुत्राप्यसत्त्वात्। एवं निरुक्तानां \`पूर्वपदार्थप्रधानः' इत्याद्यव्ययीभावादिलक्षणानां लक्ष्यमात्रावृत्तित्वरूपमसंभवं प्रदर्शयति-भौतपूर्व्यादित्यादि। पूर्वं भूतं भूतपूर्वम्। भूतपूर्वमेव भौतपूर्व्यम्। स्वार्थे ष्यञ्। वृत्तेः पूर्वकाले(अर्थात् कुम्भस्य समीपमिति लौकिकविग्रहे) भूतं यत् पूर्वपदार्थविशेष्यकबोधजनकत्वं तदव्ययीभावसमासलक्षणं न भवति। जहत्स्वार्थावृत्तिपक्षे शक्तपदघटकवर्णानामिव वृत्तिघटकपदानामानर्थक्यात्पूर्वोत्तरपदयोरर्थवत्त्वाभावेनोत्तरपदार्थनिष्ठप्रकारतानिरूपितपूर्वपदार्थनिष्ठविशेष्यताकबोधजनकत्वस्योपकुम्भमित्यव्ययीभावे वक्तुमशक्यत्वात्। एतदेव दृष्टान्तेन स्पष्टयति-रेखागवयादिनिष्ठेति। रेखाकारो गवयः-गलकम्बलहीनो गोसदृशः पशुः, रेखागवयश्चित्रितो गवय इत्यर्थः। तन्निष्ठं यद्विषाणलाङ्गूलादि, तस्य चेतनपशुगतत्वाभावान्न तच्चेतनपशोर्लक्षणं भवितुमर्हिति। तदेव लक्षणं भवति यन्नियमतो लक्ष्यवृत्ति भवति। यथा सास्नावत्त्वे सति शृङ्गित्वमिति गोर्लक्षणे कृते सास्नाशृङ्गयोर्वास्तवगोव्यक्तौ सत्त्व एव तेन लक्षिता गोव्यक्तिर्ज्ञातुं शक्या, अन्यथा नेति प्रसिद्धम्। अत एवैकशफवत्त्वस्य गव्यसत्त्वान्न तद्गोर्लक्षणं भवति। चित्रितगवयनिष्ठलाङ्गूलादेर्वास्तवपशुगतत्वाभावः स्पष्ट एव। यदि चाऽऽलेख्यगतलाङ्गूलादेः प्राण्याश्रितत्वमेवेति मन्येत तर्हि चित्रितगयवगतचरणच्छेदे प्राणिगतचरणस्याप्युच्छेदो जायेत। किं च चित्रितगोवधे गोहत्याप्रयुक्तप्रायश्चित्तापत्तिश्च स्यात्। तस्मान्मार्तिकाद्यचेतनपशुगतलाङ्गूलादेः प्राणिपशुगतत्वाभावान्न तद्वास्तवपशोर्लक्षणं भवति, यथैवं, तद्वत् कार्यं शब्दं मन्वतां वाक्यादेव वृत्तिनिष्पत्तेर्वृत्तेः पूर्वं भवं यद्विग्रहवाक्यं रेखागवयस्थानीयं, तादृशवाक्यगतपूर्वपदार्थनिष्ठविशेष्यताकबोधजनकत्वस्य वास्तवपशुस्थानापन्नाव्ययीभावेऽसत्त्वान्न तदव्ययीभावस्य लक्षणं भवतीति भावार्थः। एवमेवोत्तरपदार्थनिष्ठविशेष्यताकबोधजनकत्वस्यापि न तत्पुरुषलक्षणत्वं संभवति। एवमग्रेऽपि तादृशतादृशार्थबोधजनकत्वस्य तादृशतादृशसमासगतत्वाभावान्न तत्तत्तत्तत्समासलक्षणं भवतीत्यूह्यम्। तत्र विशिष्टशक्तिस्वीकारेणावयवानां वर्णवन्नैरर्थक्यादित्याशयः। तादृशतादृशबोधजनकत्वस्य तत्तत्समासनिष्ठत्वाभावेन तत्तत्समासलक्षणत्वाभावेऽपि तत्तत्समासबोधकत्वं भवत्येत्याह-बोधकता त्विति। तद्वदेवेति। रेखागवयादिवदेवेत्यर्थः। यथा रेखागवयाद्यचेतननिष्ठरेखाकारलाङ्गूलादेः प्राणिपशावविद्यमानत्वेऽपि सादृश्यात्प्राणिपशुगतलाङ्गूलाद्युपस्थापकत्वात्तद्‌द्वारा प्राणिपशुबोधकत्वं, तथा वृत्तिप्राक्तनिविग्रहवाक्यगतपूर्वपदार्थादिमाधान्यस्य वृत्तावविद्यमानत्वेऽपि सादृश्याद्‌वृत्तिनिष्ठतत्तदर्थविशेष्यकबोधोपस्थापकत्वात्तद्‌द्वाराऽव्ययीभावादिसमासबोधकत्वं तस्येति भावः। अत एव सोऽपि-प्राचीनोक्त उत्सर्गोऽपि आस्थितः स्वीकृत इत्युक्तं कारिकायामिति भावः॥ 29 ॥  
 ननु जहत्स्वार्थवृत्तिपक्षे पूर्वपदार्थादिनिष्ठविशेष्यताकबोधजनकत्वस्याव्ययीभावादौ दुर्वचत्वेऽप्यजहत्स्वार्थवृत्तिपक्षे तस्य सुवचत्वमित्याशयवानाह-नन्वित्यादि। पूर्वपदार्थप्राधान्यादीति। पूर्वपदार्थ-उत्तरपदार्थ-अन्यपदार्थ-उभयपदार्थ-निष्ठमुख्यविशेष्यताकबोधजनकत्वमित्यर्थः। समासे-अव्ययीभावादौ। सुवचमिति। सुखेन वक्तुं शक्यमित्यर्थः। तथाच प्राचीनोक्तानि लक्षणानि नासंभवदुक्तिकानीति भावः। समर्थः पदविधिरिति सूत्र इति। तत्र सामर्थ्यं द्विविधम्। व्यपेक्षालक्षणं, एकार्थीभावलक्षणं च। तयोर्मध्ये स्वार्थपर्यवसायिनां पदानामाकाङ्क्षादिवशाद्यः परस्परान्वयस्तद्‌व्यपेक्षाभिधं सामर्थ्यम्। विशिष्टा अपेक्षा व्यपेक्षेति व्युत्पत्तेः, संबन्धार्थः समर्थ इति व्युत्पत्तेश्च। इदं च राज्ञः पुरुष इत्यादिवाक्य एव भवति। तत्र चैकैकस्य शब्दस्य यो यः संनिहितो योग्यश्च तेन तेनान्वयो भवति। तथा राज्ञः पुरुषोऽश्वश्चेति, राज्ञो देवदत्तस्य च पुरुष इति, क्रद्धस्य राज्ञः पुरुष इति च। एकार्थीभावलक्षणं सामर्थ्यं तु प्रक्रियादशायां प्रत्येकमर्थवत्त्वेन पृथग्गृहीतानां पदानां समुदायशक्त्या विशिष्टैकार्थप्रतिपादकत्वरूपम्। संगतार्थः समर्थः, संसृष्टार्थः समर्थ इति व्युत्पत्तेः। संगतिः संसर्गश्चैकीभाव एव यथा संगतं घृतं तैलनेति, एकीभूतमिति गम्यते। यथा वा संसृष्टोऽग्निरिति, एकीभूत इति गम्यत इति भाष्याच्च। इदं च सामर्थ्यं राजपुरुष इत्यादिवृत्तावेव। अत एव ऋद्धस्य राजपुरुष इत्येवं पुरुषविशेषणे रात्रज्ञि ऋद्धत्वविशेषणं नान्वेति। विशिष्टस्यैकपदार्थतया राज्ञः पदार्थैकदेशत्वादित्याद्यर्थकमुक्तम्। अनेकधेति। एकार्थीभावः सामर्थ्यमधिकारः, व्यपेक्षा सामर्थ्यमधिकारः, द्विविधं सामर्थ्यमधिकारः, इति त्रयः पक्षाः, एवं समर्थसूत्रस्य परिभाषात्वे, एकार्थीभावः सामर्थ्यं परिभाषा चेत्येवमादिपक्षत्रये सति षट् पक्षाः संभवन्तीति अनेकधेत्यस्य षड्‌धेत्यर्थः। जहत्स्वार्थेति। तत्र जहत्स्वार्थत्वमेवकार्थीभावः, अजहत्स्वार्थत्वमेव च व्यपेक्षेति पर्यवस्यति। एकार्थीभावपक्षे समुदायशक्त्यैव विशिष्टार्थोपस्थितिसंभवेऽवयवा न स्वार्थोपस्थितिं कुर्वन्ति, वैयर्थ्यात्। अजहत्स्वार्थतां विना परस्परमन्वयाकाङ्क्षारूपव्यपेक्षाया असंभवाद्‌व्यपेक्षापक्षेऽवयवाः स्वार्थोपस्थापका एवेति भावः। उक्तव्यवस्थेति। पूर्वपदार्थप्रधानोऽव्ययीबाव इत्यादिव्यवस्थेत्यर्थः। नासंभविनीति। उपकुम्भमित्याद्यव्ययीभावादौ तस्याः संभवात्। यथा सूपप्रतीत्यादावव्याप्त्यतिव्याप्तिरूपो दोषः संभवति तथाऽयं समनन्तरमभिहितोऽसंभवो न संभवतीत्यर्थः। एवमनुसंधायाऽऽह-जहत्स्वार्थाऽजहत्स्वार्थेति। जहति पदानि स्वार्थमिति। जहीति शत्रन्तप्रकृतिकजसन्तं, नतु लडन्तं क्रियापदम्। सप्तमीविशेषणे(पा.सू.2-2-35)इति सूत्रे सप्तमीग्रहमाज्ज्ञापकात्क्वचिद्‌व्यधिकरणानामपि पदानां बहुव्रीहिर्भवतीति भावः। जहति स्वानि-वृत्तिघटकीभूतपदानि, यं स जहत्स्वः, तादृशोऽर्थो यस्यामिति समानाधिकरणपदकोऽपि संभवतीति परे। वृत्तौ पदानामानर्थक्यमिति। शक्तपदघटकवर्मानामिव वृत्तिघटकपदानामानर्थक्यानङ्गीकारे शक्तघटकवर्णानामप्यानर्थक्यं न स्यादिति भावः। ननु शक्तघटकवर्णानां कुत्राप्यर्थाबोधकतया नैरर्थक्यसंभवेऽपि राजादिपदानां वाक्येऽर्थबोधकतया समासे वाक्यदृष्टार्थबोधजनकत्वेन च नैरर्थक्यासंभव इत्यभिप्रेत्याऽऽह-अयं भाव इत्यादि। समासशक्त्यैवेति। समुदायशक्त्यैवेत्यर्थः। एवकारेणावयवशक्तेर्व्यावृत्तिः। समुदाय शक्तिश्चेत्थम्-राजपुरुषादिपदं राजसंबन्धवत्पुरुषादौ शक्तमित्याकारिका। साचाऽऽवश्यक्येव। अन्यथा संबन्धस्य वृत्तिघटकपदावाच्यतया बोधे तद्भानानुपपत्तेः। न च राज्ञः पुरुष इति व्यस्ते संबन्धस्य संसर्गतयैव भानाङ्गीकारस्याऽऽवश्यकतया वृत्तावपि संसर्गतयैव तद्भानस्योचितत्वाद् वृत्तिविग्रहयोः समानार्थत्वस्य नानुपपत्तिश्चेति वाच्यम्। वाक्यजबोधे संबन्धस्य प्रकारतया भानानुपपत्तेः। तथा च राज्ञः पुरुष इत्यत्रापि अवयवशक्तिसहकृतसमुदायशक्त्यैव विशिष्टार्थोपस्थितिः। वृत्तौ तु केवलसमुदायशक्त्यैव विशिष्टार्थोपस्थितिः। अवयवपदानां नैरर्थक्यात्। किंच रथंतरं शुश्रूषेत्यादाववयवार्थाननुभवात्समुदायशक्तिरावश्यिकैवेति भावः। अधिकमग्रे वक्ष्यते। राजविशिष्टेति। स्वामित्वादिसंबन्धेन राजविशिष्टपुरुषेत्यर्थः। भानसंभवे-सतीत्यर्थः। तद्बोधकत्वमिति। वृत्तिघटकपदयो राजाद्यर्थबोधकत्वं न कल्प्यमित्यन्वयः। प्रयोजनाभावाद् बोधावृत्तिप्रसङ्गाच्चेति भावः। ननु संभेदेनान्यतरवैयर्थ्यमितिन्यायेन न बोधावृत्तिप्रसङ्गः। न्यायस्वरूपं त्वेवम्-संभेदः संगमः। संभेदः सिन्धुसंगम इत्यमरकोशात्। कृष्णावेन्नयोर्नद्योः संगमेनान्यतरस्या वेन्नानद्यावैयर्थ्यं नैरर्थक्यं, कृष्णान्तर्भूतत्वेन कृष्णानद्यैव तत्कार्यकरणेन प्रयोजनाभावात्। अत एव संगमादूर्ध्वं कृष्णानाम्नैव व्यवहारो, न वेन्नानाम्ना। तथा च संगमेन संमेलनोनान्यतरस्य प्रयोजनाभावाद् वैयर्थ्यं लोकप्रसिद्धमिति भावः। तद्वदेकत्र स्थले द्वयोर्वाचकयोः, प्रत्यययोर्द्योतकयोः, प्रकृतिप्रत्यययोर्वा वाचकद्योतकयोश्च संमेलने सति अन्यतरस्य नैरर्थक्यं, एकस्य वाचकत्वमविवक्षितव्यमित्यर्थः। अत एव द्वावपुपावित्पत्र द्विशब्देन द्वित्वार्थस्योक्तत्वादपूपाविति द्विवचनस्यानुवादकत्वाद्‌द्विवचनस्य दित्वार्थकत्वाद्‌द्वावित्यस्यानुवादकत्वाद्वा न द्वौ द्वाविति द्वित्वसंख्यावृत्त्या चत्वारोऽपूपा इत्यर्थबोधापत्तिः। द्विर्वद्धं सुबद्धमितिन्यायेन तदर्थदाढ्‌र्यार्थमुक्तार्थानां प्रयोगस्यापि लोकसिद्धत्वादिति भावः। संभेदेनेत्यादिनिरुक्तन्यायस्यापरोऽप्यर्थः संभवति-संभेद सति अन्यतरवैयर्थ्यं न भवति। किंतु द्वावित्यत्रद्वियोरप्युपयोगोऽस्ति। यथा-द्विपुत्र इत्यादौ द्विशब्देनानुद्‌भूतावयवभेदो द्वियोः समूह उपस्थाप्यप्ते। द्वावित्यत्र तु प्रकृतितः समूहो द्विवचनेनोद्‌भूतावयवभेदत्वेन प्रत्याय्यत इति विशेषसत्त्वान्न कस्यापि वैयर्थ्यमिति तात्पर्यात्। तथा च प्रकृतेऽवयवानामर्थबोधकत्वेऽप्यनुवादकत्वाद्बोधावृत्त्यप्रसङ्गान्न किंचिद्बाधकमित्याशङ्क्याऽऽह-वृषभेति। निरुक्तन्यायेन वृत्ताववयवानां नैरर्थक्यकल्पनमेव युक्तमिति वृषभयावकशब्दष्टान्तेन स्पष्टयति। अयं भावः-वृषशब्दस्य वृषभशब्दसमानार्थकत्वेऽपि वृषभशब्दघटकस्य वृषशब्दस्य न तदर्थबोधकत्वं, किंवा यावशब्दस्य यावकशब्दसमानार्थकत्वेऽपि, यावकशब्दघटकस्य यावशब्दस्य न तदर्थबोधकत्वमित्येवमनुभवसिद्धम्। तथा च तादृशानुभवनिर्वाहाय शक्ततावच्छेदकाननुप्रविष्टाया एवाऽऽनूपूर्व्याः शक्ततावच्छेदकत्वमित्येवं नियमोऽवश्यमङ्गीकार्यः। यदि च यावकशप्दघटकयावशब्दस्यार्थवत्त्वमङ्गीक्रियेत तर्हि यावकशब्दनिष्ठा या शक्ततावच्छेदकानुपूर्वो यावकेति यकारादिरकारान्ता, तत्वविष्टाया यावेति वर्णानुपूर्व्याः शक्ततावच्छेदकत्वं स्वीकार्यं स्यादिति पूर्वोक्तनियमभङ्गादनुभवविरोधः स्यादितिभावः। तथा च यावशब्दो वाक्यान्तरविषयोऽन्य एव, अन्यश्च यावकशब्द इति तात्पर्यम्। एवं राजपुरुषेत्यादिवृत्तिघटकावयवपदानामर्थवत्त्वस्वीकारे समुदायनिष्ठा शक्ततावच्छेदिका राजपुरुषेत्याकारिका या वर्णानुपूर्वो, तादृशवर्णानुपूर्वीप्रविष्टाया राजेति, पुरुषेति वर्णानुपूर्व्याः शक्ततावच्छेदकत्वं स्वीकार्यं भवेत्। तच्चोपर्युक्तनियमविलोधादयुक्तमिति भावः। तथा च कथं वृत्तिघटकपदानामर्थबोधकत्वसंभव इत्याशयः। ननु यावयावकादिशब्दानां पर्यायतया यावकशब्दघटकयावशब्दस्यार्थबोधकत्वाभावेऽपि राजपुरुषशब्दयोः समानार्थकत्वाभावेन समासघटकराजादिपदानां नैरर्थक्ये न किंचित्साधकं दृश्यते। वृषवृषभादिसमानार्थशब्दस्थले एव शक्यतावच्छेदकानन्तर्गताया एवाऽऽनुपूर्व्याः शक्ततावच्छेदकत्वमिति नियम इति प्रकृते न दोषः। किंच योगरूढे पङ्कजादिशब्दे शक्ततावच्छेदसमुदायनिष्ठानुपूर्वीप्रविष्टाया अवयवानुपूर्व्याः शक्ततावच्छेदकतया पूर्वोक्तनियमासंभवश्चेत्यनुसंधाय वृत्ताववयवानां स्वार्थबोधकत्वे बाधकमाह-अन्यथा राजपदेनेति। अन्यथा-समासाद्यवयवानां स्वार्थबोधकत्वे। राज्ञः पुरुष इति वाक्ये राजपदाद्राज्ञो यथा स्वातन्त्र्येण(इतरानन्वितत्वेन)उपस्थितिस्तथा समासेऽपि राजपदाद्राज्ञः स्वातन्त्र्येणोपस्थितिसत्त्वाद्राज्ञि ऋद्धस्येति विशेषणान्वयेन ऋद्धस्य राज्ञः पुरुष इतिवदृद्धस्य राजपुरुष इत्यापद्येतेत्यर्थः। जहत्स्वार्थत्वे तु राजाद्यर्थस्य पुरुषविशेषणत्वेनैवोपस्थिततया पदार्थैकदेशत्वाद्विशेषणान्वयाभावान्न दोषः। एवं च वृत्ताववयवानां स्वातन्त्र्येणानुपस्थितत्वमेव र्नेरर्थक्यं, नतु वर्णवत्सर्वथाऽनर्थकत्वमित्याशयः। अजहदिति। न जहति स्वार्थं यस्यामित्यनेन व्यधिकरणपदोऽयं बहुव्रीहिरिति प्रदर्शितम्। न जहति स्वानि यं सोऽजहत्स्वः, अजहत्स्वः-अर्थो यस्यामिति समानाधिकरणपदको बहुव्रीहिगर्भो बहुव्रीहिः पूर्ववद्बोध्यः। ननु समुदायशक्त्येव राजादिविशिष्टपुरुषादिबोधसंभवेऽवयवानां पूर्वोक्तरीत्या न स्वार्थोपस्थापकत्वं संभवतीत्यजहत्स्वार्थत्वपक्षोऽसंभवदुक्तिक इत्याशङ्कां निराचष्टे-अयमभिप्राय इति। नातिरिक्तेति। क्लृप्तावयवशक्त्यपेक्षयाऽतिरिक्तेत्यर्थः। कल्पकस्यान्यथानुपपत्तिरूपप्रमाणस्यासत्त्वादिति भावः। कल्पकाभावादिति ननु राजादिसंबन्धप्रतीतिरेवातिरिक्तशक्तिकल्पिका। न चानुपस्थितस्यापि संबन्धस्य संसर्गतया भानमविरुद्धमिति वाच्यम्। नामार्थयोर्भेदसंबन्धेनान्वयस्य व्युत्पत्तिविरुद्धत्वात्। तदेतदभिप्रेत्याऽऽह-क्लृप्तराजादिपदादेवेति। तकत्ल्पनस्येति। समुदायशक्तिकल्पनस्येत्यर्थः। गौरवपराहतत्वादिति। अवश्यक्लृप्तप्रत्येकावयवशक्त्यैव बोधनिर्वाहे पुनः समुदाये शक्तिकल्पनस्य गौरवेण निरस्तत्वादित्यर्थः। नामार्थयोरभेदान्वय इति व्युत्पत्तेः समासातिरिक्तविषयत्वेन संकोचाद्भेदसंबन्धेनान्वयोपपत्तेः संसर्गविधया स्वस्वामिभावादिसंबन्धप्रतीतिरपि नानुपपन्नेति भावः। ननु नामार्थयोरित्यत्र वृत्तिघटकेतरत्वविशेषणदानेन वृत्तिघटकेतरनामार्थयोरभेदान्वय इत्यर्थकरणे गौरवमित्यत आह-क्लृप्तशक्तित्यागोऽपीति। वृत्तेः प्राक् क्लृप्तायाः प्रत्येकपदनिष्ठशक्तेः परित्याग इत्यर्थः। अप्रामाणिक इति। वृत्तेः प्रागर्थवत्त्वं, वृत्त्यनन्तरं चानर्थकत्वमित्येवमेकस्यैव पदस्यासमाससमासभेदेनार्थवत्त्वानर्थकत्वकल्पनस्यायुक्तत्वात्, सप्तऋषीणामित्यादौ समासे पदान्तत्वप्रयुक्तप्रकृतिभावादिसिद्ध्यर्थं वृत्तिघटकपदानामर्थवत्त्वस्वीकारस्यैव सामञ्जस्याच्चेति भावः। ननु प्रत्येकपदनिष्ठशक्त्या राजाद्यर्थोपस्थितावपि विशिष्टशक्त्यनङ्गीकारे स्वामित्वादिसंमन्वेन राजविशिष्टपुरुष इत्येवं विशिष्टार्थानुपस्थितेस्तस्य शाब्दबोधविषयत्वं न स्यादत आह-तथा चेति। आकाङ्क्षादीति। आदिपदाद्योग्यतासंनिध्यादेर्ग्रहणम्। आकाङ्क्षा चैकपदार्थज्ञाने तदर्थान्वय्यर्थः क इत्येवं रूपा। योग्यता च परस्परान्वयप्रयोजकधर्मवत्त्वम्। संनिधिस्तु-प्रकृतान्षयबोदाननुकूलपदाब्यवधानम्। क्लृप्तशक्त्यैवेति। राजादिप्रत्येकपदार्थोपस्थितौ सत्यामाकाङ्क्षादिवशात्स्वस्वामिभावसंबन्धेन परस्परान्वयेन राजविशिष्टपुरुष इत्येवं विशिष्टार्थबोधस्य संभवान्न विशिष्टे शक्तिरावश्यिकेति भावः। अयमेवेति। क्लॄप्तावयवशक्त्यैव विशिष्टार्थबोधनिर्वाहात्समुदायशक्तिकल्पनाभावरूप एवेत्यर्थः। मतान्तरत्वेनेति। तथा च समर्थसूत्रे भाष्यम्-\`परस्परव्यपेक्षां सामर्थ्यमेके' इति। चित्रगुरित्यादिबहुव्रीहावपि समुदायशक्येऽन्यपदार्थे चित्राद्यन्विताया गोः स्वस्वामिभावसंबन्धेनान्वय इति तत्रापि व्यपेक्षासंभवः। द्वंद्वेऽपि समुदायार्थे समूहे वृत्तिघटकपदार्थयोरवयवावयविभावसंबन्धेनान्वय इति तत्रापि व्यपेक्षासंभवोऽस्त्येव। अव्ययीभावतत्पुरुषादौ तु व्यपेक्षा स्पष्टैव। अन्यपदार्थादेः समुदायशक्यत्वे प्रमाणं तु-अनेकमन्यपदार्थे, चार्थे द्वंद्वः, इति च सूत्रमेव। व्यपेक्षाविरहादेव भार्या-राज्ञः, पुरुषो-देवदत्तस्य, इत्यादौ राजपुरुषादिपदयोर्न समास इत्यवगन्तव्यम्। अत्र मते प्रसक्तामापत्तिमुद्धर्तुमाह- न चात्रेति। विशेषणान्वयापत्तिरिति। राज्ञः, पुरुषो-देवदत्तस्य, इत्यादौ राजपुरुषादिपदयोर्न समास इत्यवगन्तव्यम्। अत्र मते प्रसक्तामापत्तिमुद्धर्तुमाह-न चात्रेति। विशेषणान्वयापत्तिरिति। राज्ञः पुरुष इति वाक्ये राज्ञः स्वातन्त्र्येणोपस्थितिसत्त्वाद्यथा तत्रर्द्धस्येति विशेषणान्वयो भवति तद्वद्‌राजपुरुषेति समासघटकराजपदार्थेऽप्यृद्धस्येति विशेषणान्वयः स्यात्। राजपदार्थस्य विशेषणान्वयहेतुभूतस्वातन्त्र्येणोपस्थितिसत्त्वादिति भावः। वार्तिकादिति। भाष्यवार्तिकमिदम्। विशेषणयोगे समासासाधुत्वस्य वार्तिकेन बोधनादित्यर्थः। समासादौ शक्त्यन्तरकल्पनापेक्षया वचनारंम्भं एव लघीयानिति तेषामाशयः। एतन्मतवादिनामिति। समर्थः पदविधिरिति सूत्रे सामर्थ्यं व्यपेक्षारूपमेवेति वदतां प्राचामित्यर्थः। व्यवस्थेति। व्यपेक्षापक्षे पूर्वात्तरपदयोरर्थवत्त्वसत्त्वात्पूर्वपदार्थप्रधान इत्यादिव्यवस्थेत्यर्थः सूषपादेति। अव्याप्त्यादिदोषसत्त्वेऽप्यसंभवरूपदोषानास्पदत्वान्नासंभविनीत्यर्थः। आवश्यकश्चायं पक्षः। समर्थसूत्र एकार्थीभावरूपसामर्थ्यस्यैव परिग्रहे पराङ्गवद्भावस्य संग्रहो न स्यात्। तत्रैकार्थीभावासंभवात्। न च पराङ्गवद्भावासंग्रह इष्ट एवेति वाच्यम्। तथा सति \`सुबामन्त्रिते पराङ्गवत्' इति सूत्रानन्तरमेव समर्थसूत्रं कुर्यात्। किंच यत्ते दिवो दुहितर्मर्तभोजनमित्यादौ दिवःशब्दस्य पराङ्गवद्भावेन यथाऽऽष्टमिकामन्त्रितनिघातो भवति, तथा \`ऋतेन मित्रावरुणावृधावृतस्पृशा' इत्यत्र ऋतेनेत्यस्यापि पराङ्गवद्भावेन षाष्ठिकामन्त्रिताद्युदात्तत्वापत्तिः। पदात्परत्वाभावेन पादादिस्थत्वेन चाऽऽष्टमिकनिघाताप्राप्तेः। व्यपेक्षारूपसामर्थ्यपक्षे तु समर्थपरिभाषाप्रवृत्तौ सत्यां, ऋतेनेत्यस्य आनशाथे इत्यर्थकाशाथे इति पदोपात्तव्याप्तिक्रियायामेवान्वयेन मित्रावरुणावित्यनेन व्यपेक्षाभावान्नोक्तदोषः, स्पष्टं चेदं वेदभाष्यादाविति ज्ञेयम्।  
 एवं वृत्तिद्वयं व्याख्याय स्मृतस्योपेक्षानर्हत्वरूपप्रसह्गसंगत्या वृत्तिभेदं व्याचष्ठे-ते पुनरितीति वृत्तेः-समासादिवृतेः, भेदं-भेदसंसर्गाद्यर्थप्रयुक्तं भेदमित्यर्थः। द्वे अपि वृत्ति इति। जहत्स्वार्थाजहत्स्वार्थरूपे द्वे अपि वृत्ती इत्यर्थः। त्रिविधे इति। भेदः संसर्ग उभयं चेति त्रिविधवाच्यसत्त्वाद्‌वृत्त्योस्त्रैविध्यमित्यर्थः। भेदशब्दस्य विशेषेऽपि प्रयोगदर्शनादभिप्रेतमर्थं दर्शयति-भेदअन्योन्याभाव इति। संसर्गाविनाभावी भेदः, संसर्गोऽपि भेदाविनाभावीति भेदसंसर्गयोर्यद्यपि समनियतत्वं तथाऽपि यदा भेदो वाच्यस्तदा संसर्गोऽनुमेयः। यदा च संसर्गो वाच्यस्तदा भेदोऽनुमेयः। भेदः संसर्गो वा सामर्थ्यमिति भाष्य उक्तं तत्र भेद इत्यस्य भेदवदर्थोपस्थापकत्वं, संसर्ग इत्यस्य च संसर्गवदर्थोपस्थापकत्वं सामर्थ्यमित्यर्थः। भेदवदित्यत्र तप एव धनं यस्य तपोधन इतिवदेवकारार्थान्तर्भावेण वृत्तिः। भेद एवास्ति यस्मिन्निति भेदवानित्यर्थः। एवं संसर्गः सामर्थ्यमित्यत्रापि बोध्यम्। यदि च वृत्तौ भेदसंसर्गौ न स्यातां तदा सामर्थ्यमेव न स्यात्। सामर्थ्यस्य भेदसंसर्गात्मकत्वात्। भेदसंसर्गरूपसामर्थ्यसत्त्वादेव राज्ञः पुरुषोऽश्वश्च, राज्ञः पुरुषो भार्यायाश्चेतिवद्राजपुरुषोऽश्वश्च, राजपुरुषो भार्यायाश्चेति न भवति। अतो भेदसंसर्गवानेवार्थो वृत्त्योपस्ताप्यत इत्यवश्यं वक्तव्यम्। एवं च भेदसंसर्गवदर्थप्रतिपादकत्वमेवैकार्थीभावसामर्थ्यामिति सिध्यतीति बोध्यम्। भेदसंसर्गौ च पार्थक्येन साहित्येन वा वृत्त्योपस्थाप्येते। भेदः संसर्ग उभयं वा सामर्थ्यमिति भाष्ये पक्षत्रयवर्णनानुरोधादिति तात्पर्यम्। तथा चेति। भेदस्य वाच्यान्तर्भावे चेत्यर्थः। राजपुरुष इत्यादौ बोदप्रकारं दर्शयति-अराजकीयभिन्न इति। अराजकीयः-राजभिन्नसंबन्धी, तद्भिन्न इत्यर्थः। राजभिन्नस्वामिको यः पुरुषः, तन्निष्ठप्रतियोगिताकभेदवान्, राजपुरुष इत्यस्यार्थ-। राजभिन्नासंबन्धीति यावत्। राजपुरुषे राजभिन्ननिष्ठस्वामितानिरूपितस्वत्वाभावो बोध्यत इति भावः। बालबोधार्थमुदाहरणम्-राजा-देवदत्तः, तत्स्वामिकः पुरुषो विष्णुमित्रः। राजभिन्नः चैत्रः, तत्स्वामिकः पुरुषः-मैत्रः, तादृशमैत्रापेक्षया विष्णुमित्रो भिन्न इति तादृशमैत्रनिष्ठप्रतियोगिताकभेदो विष्णुमित्रे इत्यर्थः। विष्णुमित्रे राजभिन्नस्य चैत्रस्य संबन्धो नास्तीति यावत्। लोके कश्चित्पुरुषोवैसाखः, ज्येष्ठनामानं पुरुषमराजकीयं-राजसंबन्धिभिन्नं मत्वा राजानं निन्दितुं प्रवृत्तः, अत्रान्तरे आषाढनामकपुरुषेण वैशाखं प्रति कथितं-अयं ज्येष्ठनामाराजपुरुष इति। तच्छ्रुत्वा राजनिन्दनाद्विरतो वैशाखः। एतावता राजपुरुषपदादराजकीयभिन्न इत्यर्थः स्पष्ट एव प्रतीयते। राजपुरुष इति समुदायस्य राजभिन्नसंबन्धिभिन्ने, शक्तिरिति भावः। श्रत्रेदं बोध्यम्-यथा राजपुरुषे विष्णुमित्रे राजभिन्नस्य चैत्रस्य संबन्धो व्यावर्त्यते तथा देवदत्तसंज्ञके राज्ञ्यपि राजपुरुषाभिन्नविष्णुमित्रभिन्नस्य मैत्रस्य संबन्धो व्यावर्त्यत इत्यन्योन्याभावरूपो भेदः। देवदत्तनामा राजा, स्वनिष्ठस्वामितानिरूपितस्वतासंबन्धो विष्णुमित्र एव, नान्यस्मिन्राजपुरुषभिन्ने मैत्र इत्यवगच्छति, एवं राजपुरुषो विष्णुमित्रोऽपि स्वनिष्ठस्वतानिरूपितस्वामितासंबन्धो देवदत्तनाम्नि राज्ञ्येव, नान्यस्मिंश्चैत्र इत्यवगच्छतीत्युभयतो व्यवच्छेदादन्योन्याभावः स्पष्टः। तदुक्तं भाष्ये-\`इह राज्ञ इत्युक्ते सर्वं स्वं प्रसक्तं, पुरुष निवर्तयत्यन्येभ्यः स्वामिभ्यः, पुरुषोऽपि राजानमन्येब्यः स्वेभ्यः' इति। एवं चावश्यं भेदो वाच्येऽतर्भावनीय इति भावः। इतरथा बाधकमाह-अस्यावाच्यत्व इति। भेदस्य वाच्यानन्तर्भावे चेत्यर्थः। राजपुरुषः सुन्दर इति। वृत्ति घटके पुरुषे यथा सुन्दर इति विशेषणान्वयो भवति तता देवदत्तस्येति विशेषणस्याप्यन्वयः स्यात्। यो राजस्वामिकः पुरुषः स सुन्दर इति बोधोदयवद्यो राजसंबन्धी पुरुषः। स देवदत्तसंबन्धीति यो राजस्वामिकः पुरुषः स देवदत्तस्वामिकोऽपीति बोधोदयात्। ततश्च राजपुरुषो देवदत्तस्य चेति प्रयोग आपद्येतेत्यर्थः। देवदत्तोऽत्र राजभिन्नः कश्चिन्नागरिकः। ननु वृत्तस्य वा विशेषणयोगो नेति वार्तिकेन वृत्तिघटकस्य विशेषणसंबन्धनिषेधात्कथं वृत्तिघटके पुरुषे सुन्दर इति विशेषणान्वय इति चेन्न। वृत्तिघटकस्याप्रधानस्यैव विशेषणसंबन्धनिषेधो, न तु प्रधानस्य, प्रधानस्य तु विशेषणसंबन्धो भवत्येवेति तदर्थात्। अत एव पुरुषो व्याघ्र इव शूर इत्यत्र प्रधानपुरुषनिरूपितविशेषणत्वस्य शूरपदार्थे सत्त्वेऽपि \`उपमितं व्याघ्रादिभिः' इति समासप्रवृत्तिः स्यादिति तन्निषेधार्थं \`सामान्याप्रयोगे' इति चरितार्थम्। तथा चात्र शौर्यस्योपमानोपमेयसाधारणधर्मस्य प्रयोगान्न समातः। अन्यथा वृत्तिघटकस्य विशेषणसंबन्धनिषेधाद्विसेषणयोगे सति समासप्रवृत्तिरेव न स्यादिति समासनिषेधार्थं क्रियमाणं \`सामान्याप्रयोगे' इतिवचनं व्यर्थं स्यात्। एवं च \`सामान्याप्रयोगे' इति वचनमेव ज्ञापयति-भवति हि वृत्तिघटकस्यापि प्रधानस्य उपात्तविशेषणविजातीयविशेषणयोग इति ज्ञाप्यत इति भावः। ननु भेदस्य वाच्यान्तर्भावे सति राजपुरुषो देवदत्तस्य चेति प्रयोगापत्तेः कथं निरसनमित्यत आह-तद्विरोधादिति। राजपुरुषपदाद्राजभिन्नासंबन्धीत्यर्थप्रतीते राजेतरनिरूपितस्वत्वसंसर्गस्य पुरुषे निषिध्यमानत्वाद्राजेतरस्य देवदत्तस्य पुरुषे यस्तथासंबन्धस्तस्य राजेतरसंबन्धनिषेधविरोधित्वान्न राजपुरुषो देवदत्तस्य चेति प्रयोगपत्तिरिति भाव-। ननु राजसंबन्धी राजनिरूपितसंबन्धवानिति यथाश्रुतबोधादेव राजपुरुषो देवदत्तस्य चेति प्रयोगवारणं सुशकम्। राजेतरसंबन्धी नेत्यार्थिकप्रतीते राजनिरूपितसंबन्धस्य राजेतरनिरूपितसंबन्धविरोधित्वात्। तथा च भेदस्य वाच्यानन्तर्भावेऽपि न क्षतिरिति चेद्‌भ्रान्तोऽसि। राजेतरसंबन्धिनि पुरुषे, बाधकाभावाद्राजसंबन्धस्यापि संभवाल्लोके तथा प्रत्यक्षं दृष्टत्वाच्च राजसंबन्धस्य राजेतरसंबन्धविरोधित्वाभावेनाऽऽर्थिक्या अपि राजेतरसंबन्धी नेत्येवं प्रतीतेर्नियमतोऽनुदयादिति भावः। संसर्ग एव वाच्यो, न भेद इति मतमवतारयितुं भूमिकामारचयति-राजसंबन्धवानिति। राजनिरूपितस्वत्वसंबन्धवानित्यर्थः। शाब्दं भानमिति। इत्येतादृशज्ञानं शब्दात्प्रथमतो भवति, अराजकीयभिन्नः-राजभिन्नासंबन्धीत्येवं भेदज्ञानं तु तात्पर्यग्राहकवशात्पश्चाज्जायत इति प्रथमोपस्थितत्वरूपान्तरङ्गात्वात्संसर्ग एव वाच्य इत्याशयेनाऽऽहृ-संसर्ग इति। भेदस्तु तात्पर्यग्राहकसापेक्षत्वेन बहिरङ्गत्वान्न स वाच्यः किं त्वार्थिक इति भावः। यदा तु राजसंबन्ध्येव पुरुषः किंचित्कार्यार्थमपेक्ष्यते तदा राजपुरुष इत्यत्र संसर्गो वाच्य इत्यर्थः। इदानीमुभयं वाच्यमिति मतं दर्शयितुं पातनिकामाह-विनिगमनाविरहमिति। भेद एव वाच्योऽथवा संसर्ग एव वाच्य इत्यनयोर्मध्ये एकतरनिश्चायकप्रमाणाभावमित्यर्थः। अस्वामिकेऽपीति। यश्च न राजसंबन्धी, नापि राजभिन्नसंबन्धी तत्र, सर्वथा स्वामिसंबन्धरहिते स्वतन्त्रेऽपीत्यर्थः। प्रयोगापर्त्ति चेति। स्वामिसंबन्धशून्येऽपि राजपुरुष इति प्रयोगापत्तिमित्यर्थः। भेद एव वाच्य इति मत इयमापत्तिः। तन्मते हि राजपुरुष इत्यस्याराजकीयभिन्नः-राजभिन्नासंबन्धीत्यर्थः। राजेतरनिरूपितसंबन्धरहित इति यावत्। तत्र राजेतरसंबन्धराहित्यं यथा राजसंबन्धिनि पुरुषेऽस्ति तथा स्वामिसंबन्धशून्ये पुरुषेऽपि तत्संभवतीति अस्वामिकेऽपि राजपुरुष इति प्रयोग स्वामिसंबन्धशून्ये पुरुषेऽपि तत्संभवतीति अस्वामिकेऽपि राजपुरुष इति प्रयोग आपद्येतेत्यर्थः। तदेतन्मनस्यनुसंधायाऽऽह-उभयं वेति। भेदः संसर्गश्चेत्यर्थः। तथा चेति। उभयस्य वाच्यत्वे सति चेत्यर्थः। भेदसंसर्गौं सामर्थ्यमिति भाष्य उक्तं तस्यायमाशयः-भेदसंसर्गयोः समनियतत्वादेकतरकोटिनिश्टायकप्रमाणाबावादुभयं वाच्यमित्यर्थः। तथा च वृत्तौ राजपदसंनिदानात्पुरुनषपदेनैव राजसंबन्धवती राजान्यस्वामिसंबन्धाभाववती च या पुरुषव्यक्तिः सोपस्थाप्यते। अतो न राज्ञः स्वान्तरेम संबन्धः। राजपदस्यार्थाभावात्। नापि पुरुषस्य स्वाभ्यन्तरेण संबन्धः। राजसंबन्धस्यैव पुरुषेण गृहीतत्वादिति भावः। एतदाशयेनाऽऽह--अराजकीयभिन्नो राजसंबन्धवांश्चेति। अराजकीयभिन्नत्वविशष्टराजसंबन्धवति राजपुरुष इति समुदायस्य शक्तेरिति भावः। तथा चास्वामिकेऽराजकीयभिन्नत्व(राजभिन्नसंबन्धिभिन्नत्व)सत्त्वेऽपि राजसंबन्धाभावान्न राजपुरुष इति प्रयोगापत्तिरित न किंचिद्‌दूषणमित्याशयः॥ 30 ॥  
 व्यपेक्षावादस्येति। अजत्स्वार्थवृत्तिरूपत्वेन वर्णितस्येत्यर्थः। युक्तीति। वृषभयावकशब्दघटकयोर्वृषयावशब्दयोरनर्थकत्ववद्‌वृत्तिघटकयो राजपुरुषपदयोरनर्थकत्वकल्पनमित्युक्तयुक्तिगौरवरूपवक्ष्यमाणयुक्तीत्यर्थः। भाष्येति। \`ना नाकारकान्निगातयुष्मदस्मदादेशप्रतिषेधः' इत्यादिभाप्येत्यर्थः। विरुद्धत्वादिति। निरुक्तयुक्तिभाष्यविरोधादित्यर्थः। तन्मूलक इति। व्यपेक्षावादमूलक इत्यर्थः। व्यपेक्षावादे पूर्वोत्तरपदयोरर्थवत्त्वसत्त्वादिति भावः। अयुक्त इति। व्यपेक्षावादस्य युक्तिभाष्यविरुद्धत्वेनायुक्तत्वे सति तदुपजीव्यस्य पूर्वपदार्थप्रधान इत्याद्युत्सर्गस्याप्ययुक्तत्वमिति भावः। अयुक्तोऽप्युत्सर्गो रेखागवयवत्परम्परया समासार्थबोधको भवतीत्याह-किं त्विति। रेखागवयेति। यथा हि रेखागवयस्थितलाङ्गूलादिना चेतनपुशुस्थितलाङ्गूलाद्यवयवानां बोधस्येन च तादृशावयववान्पशुर्बुध्यत इति परम्परया वास्तवपशुं बोधयति तद्वत्पूर्वपदार्थप्रधान इत्याद्युत्सर्गेण समासादिवृत्तिनिष्ठशक्तेर्बोधः, तेन च समासादिवृत्त्यर्थो बुध्यत इति परम्परयोत्सर्गो विशिष्टार्थं बोधयतीति मन्यमानः समादधाति-समासे खलु भिन्नैवेति। बहूनां वृत्तिधर्माणामिति। न्यूनतां परिहर्तुमाह-समास इति वृत्तिमात्रोपेति। कृदन्तादिवृत्तीत्यर्थः। मात्रशब्दः कृत्स्नार्थक इति भावः। एकोपस्थितिजनकसमुदायशक्तिरूपवृत्त्याश्रयत्वात्कृदन्तादीनां वृत्तिरिति व्यवहारः। पदविधिरिति। विधीयत इति विधिः, कर्मणि किप्रत्ययः। कार्यमित्यर्थः। पदानां विधिरिति शेषलक्षणषष्ठ्यन्तेन समासः। पदसंबन्धीत्यर्थः। तथा च पदानां सतां यत्कार्यं विधीयत इत्यर्थः। समर्थपदं व्याचष्टे-विग्रहवाक्येति। विशेषेण गृह्यते ज्ञायते समासार्थोऽनेनेति विग्रहः। तादृशं च तद्वाक्यं चेति विशेषणसमासः। यथा राजपुरुष इत्ययं समासः, तदर्थकं विग्रहवाक्यं राज्ञः पुरुष इति, अस्य योऽर्थस्तदभिधाने राजपुरुषशब्दः समर्थः, अतोऽपि तत्प्रतीतेः, वृत्त्यर्थावबोधकवाक्यस्यैव विग्रहत्वात्तदर्थाभिधाने समासादिः शक्त इति भावः। स तु राजविशिष्टः पुरुष इति। एतादृशः समासादिः समर्थ इत्यर्थः। समर्थ इत्यस्य शक्तः सन् साधुरित्यर्थः। भाष्याल्लाभादिति। तत्र हि पृथगर्थानामैकार्थीभावः सामर्थ्यं, राज्ञः पुरुष इति वाक्ये पृथगर्थानि, समासे एकार्थनीत्युक्तम्। तत्र सामर्थ्यमसन्न वचनशतेनापि विधातुं शक्यत इति समर्थस्य-सामर्थ्यविशिष्टस्य साधुत्वं विधीयत इति लभ्यत इति भावः। पदोद्देश्यकेति। पदानां विधिरिति संबन्धसामान्यषष्ठ्या समासे वैवक्षिकः पाश्चात्यबोधविषयोऽयमर्थः। न तूद्देश्यविधेयभावरूपसंबन्धाभिधायिन्या तया समासः। तादृशसंबन्धस्य संसर्गतयैव भानस्यानुभवसिद्धत्वेन समासे तदयोगात्। नीलमुद्दिश्य घटविधायके नीलो घट इत्यादौ षष्ठीवारणाय तस्यागत्या षष्ठ्यर्थत्वाभावाच्च। यत्तु समासस्थल उद्देश्यविधेयभाव एव न प्रतीयत इति तन्न लोहितोष्णीषा ऋत्विजः प्रचरन्तीत्यादौ प्राप्ताप्राप्तविचारेणोष्णीषाद्युद्देस्यकलौहित्यादिविधेयकपाश्चात्यबोधस्याखिलानुभवसिद्धत्वादिति ज्ञेयम्। पञ्चस्वपि बृत्तिष्वस्त्येवेति। पदशब्देनात्रार्थवद् गृह्यते, नतु सुमन्तमित्यर्थः। तेनकशेषे कृदन्तादौ च नाव्याप्तिः। पदशब्देन विभक्त्यन्तस्य ग्रहणे तु राजपुरुष इत्यादौ समासे औगगव इत्यादौ तद्धितान्ते च पदविधित्वं स्पष्टमेव। कृतामपि उपपदनिमित्तकानां \`कर्मण्यण्' इत्यादीनां परम्परया पदविधित्वम्। सनाद्यन्तधातुषु क्यजादीनां सुबन्ताद्विधानेन सुब्धातुषु पदिविधित्वम् एकशेषस्यापि द्वंद्व इत्यनुवृत्त्या विधानाद्यथाकथंचित्पदविधित्वं निर्वाह्यम्। कृत्तद्धितेत्यत्र कृत्पदेन कृदन्तं, तद्धितपदेन च तद्‌घटितं गृह्यते। तेन बहुपटुः, सर्वक इत्यनयोर्नासंग्रहः। कृत्तद्धितयो समर्थपरिभाषाप्रवृत्त्या पटं करोति कुम्भमानयेत्यत्र न कर्मण्यण्, ऋद्धस्येपगोरपत्यमित्यत्र न तद्धितः। पृथगर्थानमेकार्थीभावः सामर्थ्यमिति बाष्यात्-यत्किंचित्पदजन्यपृथगुपस्थितिविषयार्थकत्वेन लोकदृष्टशब्दानां विशिष्टविषयैकशक्त्यैकोपस्थितिजनकत्वमेकार्थीभाव इति पर्यवसितम्। एकार्थीभाव इति च्विनिर्देशो गौणमेकाथत्वं समासघटकपदानामिति बोधयितिम्। यथा पदानामसत्त्वात्तत्सत्ताव्यवहारो गौमस्तथा तेषामेकार्थत्वव्यवहारोऽपीति बोध्यम्। विभक्त्यन्ते एकार्थीभाववारणाय लोकदृष्टशब्दानामित्यन्तम्। विभक्त्यर्थस्य यथा विभक्त्या प्रतिप्रत्तिस्तथा न केनाप्यन्येन शब्देनेति विभक्तेर्लोके पृथगुपस्थितिविषयार्थकत्वेन दृष्टत्वाभावान्न विभक्त्यन्तेऽतिप्रसङ्गः। औपगवादौ प्रत्ययानां पृथगुपस्थितिविषयार्थकत्वेन लोके दृष्टत्वाभावाद्यत्किंचित्पदजन्येत्युपस्थितिविशेषणम्। अपत्यरूपार्थस्योपगोरपत्यमस्ती यादावपत्यपदजन्यवृथगुपस्थितिविषयत्वेन लोकदृष्टत्तान्न तदसंग्रहः। यत्किंचित्पदजन्या या पृथगुपस्थितिः-इतरार्थासंबद्धत्वेनोपस्थितिस्तादृशोपस्थितिविषयोऽर्थो येषां ते यत्किंचित्पदजन्यपृथगुपस्थितिविषयार्थकाः, तेषांभावस्तत्त्वं, तेन तादृशार्थकत्वेन लोके दृष्टानां शब्दानां विशिष्टविषयिण्यैकया शक्त्या एकोपस्थितिजनकत्वमित्यर्थः। यथा राज्ञः पुरुष इति वाक्ये राजशब्दात्पुरुषपदार्थासंबद्धत्वेन राजपदार्थोपस्थितिः, पुरुषपदाच्च राजपदार्थासंबद्धत्वेन पुरुषपदार्थोपस्थितिरिति लोके पृथगुपस्थितिविषयार्थकत्वेन दृष्टयो राजपुरुषपदयो राजविशिष्टपुरुषयिण्यैकशक्त्या राजविशिष्टपुरुष इत्याकारकैकोपस्थितिजनकत्वमिति लक्षणसमन्वयः। राजपुरुष इति समुदायस्य राजविशिष्टपुरुषे शक्तिः। वाक्ये पृथगर्तोपस्थित्यनन्तरं परस्परमाकाङ्क्षादिवशादन्वयः, समासादिवृत्तौ तु परस्परमन्वितत्वेनवार्थोपस्थितिरिति तात्पर्यम्। एतच्चैकार्थीभावरूपं सामर्थ्यं वृत्तावेवेति कृत्तद्धितादिपञ्चस्वप्यावश्यकम्। तत्र राजपुरुष इत्यादिसमासे, औपगव इत्यादितद्धितान्तविशेषे च विग्रहवाक्यार्थाभिधानसामर्थ्यरूपैकोपस्थितिजनकत्वसत्त्वाद्‌वृत्तित्वं स्पष्टमेव। व्याकरणमधीते वैयाकरणः, पचतीति पाचकः, इत्यत्र तद्धितकृदर्थबोधकाख्यातस्य कर्त्रर्थविशेष्यकबोधजनकत्वाङ्गीकारान्न विग्रहवाक्यार्थाभिधानसामर्थ्यस्य क्षतिरिति तत्रापि वृत्तित्वमस्त्येव। एकशेषे तु न वृत्तित्वं मानाभावात्। उक्तैकार्थीभावासंभवेन परार्थान्वितस्वार्थोपस्तापकत्वाभावात्। तत्र स्ववृत्त्यैव तत्तत्समूहरूपार्थस्य भानमिति शेखर उक्तत्वादिति बोध्यम्। ननु पङ्कजशब्दस्याप्युपपदसमासत्वेन तत्रापि पूर्वोक्तरीत्या विशिष्टशक्तिर्नेष्यत एवेति दृष्टान्तत्वेन तदुपादानमसंगतमिति मूलमन्यथा व्याचष्टे-विशिष्टशक्यस्वीकर्तॄणामिति। अस्य वृत्तावित्यादिर्बोध्यः। व्यपेक्षावादिना नैयायिकादीनामित्यर्थः। शक्तिसाधकमिति। वक्ष्यमाणरीत्या व्यपेक्षावादिमतोपरि दुषणप्रदर्शनविधया विशिष्टशक्तिसाधकमेवेदमिति भावः। वृत्तौ विशिष्टशक्त्यनङ्गीकुर्वतां व्यपेक्षावादिनां मते राजपुरुष इत्यादौ क्लृप्तराजपदाद्यवयवशक्त्यैव पदार्थोपस्थितौ परस्परमाकाङ्क्षादिवशाद्यथा विशिष्टार्थबोधो जायते तथा पङ्कजशब्दादपि विशिष्टार्थोपस्थितिसंभवेन रूढेरुच्छेद आपद्येतेत्यर्थः। ननु भवतु रूढेरुच्छेदः, इष्ट एव स इति चेन्नेत्याह-पङ्कजनिकर्तुरपीति। पङ्कजनिकर्तृत्वरूपेणेष्टस्यापीत्यर्थः। रूढेरुच्छेदमुपपादयति-योगादेवेति। योगोऽवयवशक्तिस्तयैवेत्यर्थः। तत्र व्युत्पत्तिवैचित्र्येण--अर्थबोधकशक्तेर्विलक्षणसामर्थ्येन नामार्थस्यापि पङ्कस्य जनधात्वर्थोत्पत्तावधिकरणतानिरूपकत्वसंबन्धेनान्वयः। तादृशोत्पत्तेश्च डप्रत्ययार्थकर्तर्याश्रयतासंबन्धेनान्वयः। एवं च पङ्काधिकरणकोत्पत्त्याश्रय इति बोधोपपत्तौ सत्यां नैष्फल्यात्समुदायशक्तिर्न सिध्येदिति तदुच्छेदः स्यादिति भावः। पङ्काधिकरणकोत्पत्त्याश्रयत्वेन पद्मस्यापि बोदविषयत्वसंभवेऽपि पद्‌मत्वेन रूपेण पद्‌मबोधार्थमेकार्थीभावरूपा समुदायशक्तिः कल्प्यत इत्याशङ्क्य निराचष्टे-न च पद्‌मत्वरूपेणेत्यादिना। उपस्थितय इति। पद्‌मत्वावच्छिन्ने शक्तिं विना पद्‌मत्वरूपेण पद्‌मोपस्थितेरसंभवात्, तद्धर्मप्रकारकोपस्थितिं प्रति तद्धर्मावच्छिन्नशक्तिज्ञानस्य कारणत्वात्। घटत्वावच्छिन्ने घटपदं शक्तमित्याकारकशक्तिज्ञानं विना घटपदाद्‌घटत्वप्रकारकघटविशेष्यकबोधानुदयादिति भावः। विशेषरूपेण बोधार्थं समुदायशक्तिं कल्पयसि चेदन्यत्रापि तथा कल्पनापत्तिरिति प्रतिबन्दीमाह--चित्रग्वादिपदेऽपीति। चित्रा गावो यस्येति योगेन वित्रगोसंबन्धित्वसामान्यरूपेण गोस्वामिनो बोधसंभवेऽपि स्वामित्वेन विशेषरूपेणान्यपदार्थस्य स्वामिनो बोधार्थं चित्रग्वादिपदेऽपि समुदायशक्तिकल्पनाऽऽपद्येतेत्यर्थः। ननु चिवग्वादौ माऽस्तु समुदाबशक्तिकल्पना, किंतु समुदायलक्षणयोत्तरपदलक्षणया वा तत्र स्वामित्वेन स्वामिन उपस्थितिः स्यादितिचेत्पङ्‌कजशब्देऽप्येवं वक्तुं शक्यमित्याह--लक्षणयैवेत्यादिना सा सुवचेति। समुदायलक्षणया डप्रत्ययलक्षणया वा पङ्कजशब्देऽपि पद्‌मत्वेन पद्‌मोपस्थितिर्वक्तुं शक्येत्यर्थः। तथा च समुदायशक्तिर्नसिध्येदिति भावः। पङ्कजशब्दोऽन्यस्यापि योगरूढस्योपलक्षणमित्याह-एवमिति। रथकारपदेऽपीति। श्रव समुदायशक्तिर्न सिध्येदित्यस्यानुषङ्गेणान्वयः। ननु माऽस्त्वत्र समुदायशक्तिः, रथकर्मकोत्पादनकर्तृत्वेनैव बोधोऽनुभूयत इत्याशङ्क्याह-तथाचेति। वर्षासु रथकार इति। अनया श्रुत्या वर्षाकाले रथकारस्याग्न्याधानं विहितम्। अत्र रथकारशब्दस्त्रैवर्णिकातिरिक्ते कस्मिंश्चिज्जातिविशेषे रूढः। तदुक्तं-माहिष्येण करण्यां तु रथकारः प्रजायते(यास्मृ.1-92)वैश्यायां क्षत्रियादुत्पन्नो माहिष्यः। शूद्रायां वैश्यादुत्पन्नाकरणी(या.स्मृ.1-95)इति। अस्मिंश्च जातिविशेषे रथकारशब्दो न रथं करोतीति व्युत्पत्त्या प्रवर्तते। रथमकुर्वत्यपि तज्जातीये रथकारशब्दप्रयोग दर्शनात्। तथा च जातिविशेषे रूढोऽयं रथकारशब्दः सौधन्वनापरपर्यायः। वर्षासु रथकार इति श्रुतौ रथकारशब्देनायमेव जातिविशेषो गृह्यते, नतु रथं करोतीति व्युत्पत्त्या रथनिर्माता यः कश्चिद्विप्रादिः। योगापेक्षया रूढेः शीघ्रोपस्थितिकत्वेनान्तरङ्गात्वात्। नन्वत्रावयवार्थानुरोधेन रथकारशब्देन विप्रादिस्त्रैव र्णिक एव गृह्यताम्। तथा सति तस्याऽऽधानं सिद्धमेवेति केवलमत्र रथकरणेन निमित्तेन वर्षाकालमात्रविधानमिति लाधवम्। रूढ्यर्थग्रहणे तु तस्य त्रैवर्णिकातिरिक्तत्वादाधानस्यासिद्धत्वेन तदपि विधेयं तदुपयुक्तं वेदाध्ययनं च कल्पनीयमिति गौरवमितिचेन्न। योगार्थस्य यौगिकशब्दावयवप्रकृतिप्रत्ययतदर्थतदन्वयानु संधानोत्तस्मुपस्थितेः, रूढ्यर्थस्य तु प्रकृतिप्रत्ययाद्यनालोचनेनैव तादृशशब्दश्रवणसमनन्तरमेवोपास्थितेर्योगाद्रूढेर्बलीयस्त्वादिति सिद्धान्तितम्। तदेतत्सर्वं, रथकारशब्दे विनैव लक्षणादिकं क्लॄप्तावयवशक्यैव निर्वाहेःवुरुध्येते याशयेनाऽऽहविना लक्षणां क्लॄप्तयोगेनेत्यादिना अयुक्तं स्यादित्यन्तेन॥  
 ननु पङ्कजशब्दे लक्षणा नैव वक्तुं शक्य। तथाहि-पङ्कजेति समुदाये लक्षणा चेत्समुदाये शक्त्यभावेन तच्छक्यार्थस्यैवाभावाच्छक्यसंबन्धरूपलक्षणाया अपि तत्रात्यम्तं दुर्विज्ञेयत्वात्। डप्रत्यये सा चेत्-प्रकृत्यर्थस्य तत्रान्वयानामत्तेश्चेति लक्षणावकाशाभावात्तत्रागत्या समुदायशक्तिरभ्युपगन्तव्यैव। राजपुरुष इत्यादौ तु प्रत्येकावयवश्त्यैव विशिष्टार्थबोधनिर्वाहसंभवेन समुदायशक्तिकल्पनस्य तत्रानौचित्यमेव। रथकाराधिकरणविरोधोऽपि दुर्वचः। सौधन्वना ऋभवः सुरचक्षसः, ऋभूणां त्वा देवानां व्रतपते व्रतेनाऽऽदधामीति रथकारस्येत्यादिमन्त्रलिङ्गात्सौधन्वनापरपर्यायानुलोमजातीयरथकारस्यैवाधिकारावगमेन रूढार्थे तत्र विशिष्टादानकल्पनात्, न चापूर्वविद्याकल्पनं दोषावहं-फलमुखगौरवस्यादूषकत्वात्। राजपुरुषादिसमुदाये न तादृशशक्तिग्राहकं किंचिन्मानं, येन तद्‌बलादवयवार्थः परित्यज्येतेत्यत आह-साधकान्तरमिति। अवयवार्थपरित्यागेऽन्यत्साधकमित्यर्थः। वृत्तिधर्माणामिति। वृत्तिधर्माः-विशेषणलिङ्गसंख्याद्ययोगादयो भाष्योक्ताः। राजपुरुष इति वृत्तौ राज्ञि ऋद्धस्येति विशेषमाभावः, मृगक्षीरमित्यादौ मृगादिपदे स्त्रीत्वाप्रतीतिः, राज्ञो राज्ञां वेति वृत्तिघटकराजपदे संख्याविशेषाप्रतीतिः। आदिपदाद्राज्ञः पुरुषोऽश्वश्चेतिवद्राजपुरुषोऽश्वश्चेति चशब्दाप्रयोगो ग्राह्यः। इत्यादिवृत्तिधर्मसाधनार्थं तत्र तत्र तादृशतादृशवचनकरणेऽतीव गौरवं स्यादिति समुदायशक्तिरभ्युपगन्तव्या। अनेकवचनप्रणयनापेक्षया समुदायशक्तिस्वीकार एव लाघवमिति भावः। उक्तमर्थमेव विशदयितुमाह-अयं भाव इति। स्याद्विशेषणाद्यन्वय इति। तथा च ऋद्धस्य राज्ञः पुरुष इति प्रयोगवदृद्धस्य राजपुरुष इत्यपि प्रयोगः स्याद्विशिष्टशक्त्यनङ्गीकार इति भावः। विशेषणान्वये हेतुमाह-राजपदेनेति। स्वतन्त्रेति। वाक्ये राजादिपदै राजादिपदार्थोपस्थितौ सत्यां पश्चादाकाङ्क्षादिवशात्परस्परमन्वय इति राजादिपदैः स्वातन्त्र्येण स्वस्वार्थ उपस्थाप्यते। तथा च यदा राज्ञः पुरुषेऽन्वयस्तदा राज्ञि ऋद्धस्येति विशेषणान्वयः, तदा राज्ञः स्वातन्त्र्येणोपस्थितिसत्त्वात्। विशेषणान्वयकरणे यत्र विशेषणान्वयश्चिकीर्ष्यते तत्रेतराविशेषणत्वेन ज्ञातत्वस्य हेतुत्वादिति भावः। इदमेव हि स्वातन्त्र्यं, यदितराविशेषणत्वेन ज्ञातत्वमित्यर्थः। इतराविशेषणत्वेनेत्यस्येतरनिरूपितविशेषणतानापन्नत्वेनेत्यर्थः। अत एव नित्यो घट इत्यादौ घटत्वादेरितरनिरूपितपिशेषणतापन्नत्वेन ज्ञातत्वान्न तत्र नित्यपदार्थान्वयः। एवं च वाक्ये यथा राजादेरन्वयकरणकाले इतरनिरूपितविशेषणतानापन्नत्वेन ज्ञातत्वात्तत्र ऋद्धस्येति विशेषणान्वयो भवत्येव तथा राजपुरुष इति समासेऽपि राज्ञि ऋद्धस्येति विशेषणान्वयेन ऋद्धस्य राजपुरुष इत्यनिष्टः प्रयोगः स्यात्। विशिष्टशक्त्यनङ्गीकर्तृमते वाक्य इव समासेऽपि राज्ञ इतरनिरूपितविशेषणतानापन्नत्वेन ज्ञातत्वरूपस्वातन्त्र्येणोपस्थितिसत्त्वादिति भावः। समुदायशक्तिकल्पने तु तद्वशादवृत्तौ जायमानः पदार्थबोधः परस्परं विशेष्यविशेषणभावापन्नविशिष्टविषय एव जायत इति राजादिपदेन पुरुषनिरूपितविशेषणतापन्न एव स्वार्थ उपस्थाप्यतेऽतो राज्ञः स्वातन्त्र्वेणोपस्थितिविरहान्न तत्र ऋद्धस्येत्यादिविशेषणान्वय इत्याशयः। एवं राज्ञः पुरुषोऽश्वश्चेतिवद्राजपुरुषोऽश्वश्चेति न। एकत्र विशेषणत्वेन ज्ञातस्य पस्र विशेषणायोगात्। तथा राज्ञः पुरुषो भार्यायाश्चेतिवद्राजपुरुषो भार्यायाश्चेति न। राजवैशिष्ट्यैनैव पुरुषस्योपस्थितेरेकविशेषणवैशिष्टयेन ज्ञाते विशेष्ये तत्सजातीयसंबन्धेन विशेषणान्तरसंबन्धस्याव्युत्पन्नत्वात्। राजपुरुषः सुम्दर इति तु भवत्येव, बाधकाभावात्। तत्र सुन्दरीनष्ठप्रकारतानिरूपितपुरुषनिष्ठविशेप्यताया अवच्छेदकं पुरुषत्वमेव, नतु राजसंबन्धोऽपीत्यभिप्रायेण प्रधानस्य सविशेषणत्वेऽपि वृत्तिर्भवत्येवेति तात्पर्यम्। समासनियमवारणायेति। यदि व्यपेक्षायामेव सामर्थ्ये सति समासोऽपि भवति तर्हि अवश्यं वाक्यप्रयोगे प्राप्ते आरभ्यमाणः समासो नित्यं वाक्यनिवर्तकः स्यात्। अतो विकल्पेन तन्निवर्तकत्वसिद्ध्यर्थं विभाषेति सूत्रं कर्तव्यं स्यात्। एकार्थीभावपक्षे त्वकार्थीभावे समासस्य, व्यपेक्षायां वाक्यस्य च सिद्धतया विभाषाधिकारो न कर्तव्यः। विभिन्नविषयत्वात्समासेन वाक्यबाधाप्रसक्तेरिति भावः। शङ्कते--नन्वित्यादिना। कृतमेवेत्याशङ्क्येति। तथा च सविशेषणानामिति वचनान्न राजपुरुषेतिसमासघटके राज्ञि विशेषणान्वयः, नापि समासेन नित्यं वाक्यनिवृत्तिरिति निरुक्तदूषणाभाव इति शङ्काशयः। एकार्थीभावाङ्गीकर्तृमते विभाषेति सूत्रं युक्तिसिद्धमित्याह-व्यपेक्षाविवक्षायामित्यादि। सविशेषणेत्याद्यपि युक्तिसिद्धमेवेत्याह-विशिष्टशक्ताविति। इतरार्थान्वितस्यैव राजाद्यर्थस्योपस्थितेः पदार्थैकदेशत्वमिति भावः। अन्वयासंभवादिति। वृत्तौ ह्युपसर्जनपदं परार्थान्वितं स्वार्थमाचष्टे, स्वस्य विशेषणाकाङ्क्षायां च प्राधान्यमिति कथमेकदैव प्राधान्यमुपसर्जनत्वं च स्यात्। युगपत्प्रधानोपसर्जनभावविरोधात्सविशेषणेतिवचनस्य युक्तिसिद्धत्वमेवेत्यर्थः। अत एवेति-एकार्थीभावस्य सिद्धान्तिसंमतत्वादेवेत्यर्थः। दूषणमषीति। नानाकारकान्निघातयुष्मदस्मदादेशप्रतिषेधः' इत्यादिवचननिचयकरणापत्तिरूपं दूषणमित्यर्थः॥ 31 ॥  
 एकार्थीभावास्वीकारे भाष्यकैयटाद्युक्तं दोषजातं स्वयमाह-तथेति। धवखदिरावित्यादीनां सप्तपर्णान्तानां नवानामितरेतरयोगादिभिर्वीप्सान्तैर्नवभिः साकं क्रमेणान्वयः। तथा च धवखदिरावित्यादौ प्रतीयमानाः साहित्यादयोऽर्था वचनेन वक्तव्या इत्यर्थः। तत्र धवखदिरावित्यादिद्वंद्वे \`चार्थे द्वंद्वः' इत्यनेन अनेकं सुबन्तं चार्थे वर्तते, तच्च द्वंद्वसंज्ञकं भवतीति वाक्यभेदमङ्गीकृत्यार्थविधानं कर्तव्यमिवि गौरवम्। तथा \`निरादयः क्रान्ताद्यर्थे' इत्यनेन निरादिपूर्वकपञ्चम्यन्तसमुदायः क्रान्ताद्यर्थे वर्तते, स च समाससंज्ञको भवतीति वाक्यभेदपुरस्कारेणैवार्थादेशनं विधेयमिति गौरवम्। गौरथादिविषयकं तु तत्तदर्थविधायकं वचनं कल्पनीयमिति गौरवमेव। तत्र गोरथ इत्यत्र गोयुक्तो रथ इति युक्तार्थः, घृतघट इत्यत्र घृतपूर्णो घट इति पूर्णार्थः, गुडधाना इत्यत्र गुडमिश्रा धाना इति मिश्रार्थः, केशचूड इत्यत्र केशसंघातभूता चूडा यस्येति संघातार्थः, सुवर्णालंकार इत्यत्र सुवर्णविकारोऽलंकार इति विकारार्थः, द्विदशा इत्यत्र द्विरावृत्ता दशेत्यर्थात्सुच्‌प्रत्ययलोपः,सप्तपर्ण इत्यत्र सप्त सप्त पर्णानि यस्येति वीप्सार्थः प्रतीयतेः तथा च वृत्तावेकार्थीभावानङ्गीकारे सविशेषणानामिति,(वृत्तौचलोपो वक्तव्यः)इत्याद्यपूर्वानेकवचनप्रणयनप्रयुक्तं गौरवमेव दूषणमित्याशयेनाऽऽह-चकारादिनिषेधाऽर्थेति। चकारादिति। यथा धवश्च खदिरश्चेति वाक्ये चकारप्रयोगो भवति तथा धवखदिरवित्यादिवृत्तावपि चप्रयोगः प्राप्तस्तस्य लोपो विधेयः। एकार्थीभावपक्षे तु समूहलक्षणैकार्थप्रादुर्भावाद्भेदस्य निवृत्त्या भेदनिबन्धनसमुच्चयरूपस्य द्योत्यस्याभावेन द्योतकस्याप्यभाव इति चप्रयोगो न प्राप्नोतीति भावः। इदं च बृत्तेर्विशिष्टशक्तिमत्त्वं लोकसिद्धमेव। शास्त्रेऽर्थविधानाभावात्। अचतुरेत्यादावदर्शनात्। धवखदिरेति समुदायस्य धवखदिरसमूहरूपे विशिष्टेऽर्थे शक्तिः, सा च लोकसिद्धैवेति चार्थे वृत्तिमनूद्य द्वंद्वसंज्ञामात्रविधायकं चार्थे द्वंद्व इत्यादीति लाघवमेकार्थीभावपक्षे। व्यपेक्षावादे विशिष्टार्थोऽपि विधेय इति वाक्यभेदेन गौरवमिति प्रागुक्तमेव। एवं निष्कौशाम्बिरित्यादावुत्तरत्रापि बोध्यम्। चकारादीत्यादिशब्दसंग्राह्यमाह-घनश्याम इत्यादि। इवादीनामिति। अत्र लोप इत्यस्य संबन्धाल्लोपो वक्तव्य इत्यर्थः। पूर्वाक्तानां चेति। निष्कौसाम्बिरित्यादौ क्रान्तादिशब्दानां लोपो वक्तव्यः स्यादित्यर्थः। घनगतश्यामत्वसदृशश्यामत्ववानिति विशिष्टार्थबोधः। एवं हंस इव गमनं यस्येति विग्रहे हंसकर्तृकगमनसदृशगमनकतेंति विशिष्टार्थबोध एकार्थीभावस्वीकारे। तथा चेवार्थस्य समुदायार्थेऽन्तर्भूतत्वादप्रयोगः सिद्ध एवेति भावः। एतद्‌दूषणानामग्रे निराकरिष्यमाणत्वादाह--दूषणान्तरमिति। बहुव्युत्पत्तिभञ्जनभिति। भङ्गमेव विशदयति--अत्रायमाशय इत्यादिना। स्वाम्यादिप्रतीतिरनुभवसिद्धोति। चित्रा गावो यस्येति विग्रहवाक्याद्यस्य चित्रा गाव इत्येवं गोपदार्थमुख्यविशेष्यको बोधः, समासात्तु चित्रगोसंबन्धी चित्रगोस्वामीत्येवं चित्रगोविशेषणकान्यपदार्थमुख्यविशेष्यकबोधोदयात्स्वाम्यादिप्रतीतिरनुभवसिद्धेत्यर्थः। ननु चित्रगुरिति समासस्य चित्रगोस्वामिनि लक्षणयेष्टार्थबोधः स्यादित्याशङ्कते--न चेति। समाधत्ते--तदसंभवादिति। लक्षणयेष्टार्थलाभासंभवादित्यर्थः। चित्रगुरित्यत्र लक्षणया यथाकथंचित्स्वाम्यादिलाभसंभवेऽपि प्राप्तोदक ित्यादौ लक्षणयेष्टार्थलाभासंभवेन न सर्वत्र लक्षणया निर्वाहो भवतीति चित्रगुरित्यत्र लक्षणाश्रयणमयुक्तमिति भावः। प्राप्तमुदकं यमिति वाक्याद्यत्कर्मकप्राप्तिकर्त्रुदकमिति बोधः, समासात्तूदककर्तृकमाप्तिकर्म ग्राम इति। तत्र प्रथमत एवोदकपदे उदकसंबन्धिलक्षणायामुदकस्य पदार्थैकदेशतया तत्र प्राप्तपदार्थप्राप्तिकर्तुरन्वयो न स्यादत आह-प्राप्तिकर्त्रभिन्नमिति। प्रपूर्वकाप्‌धातोर्गत्यर्थेति कर्तरि क्तः, प्राप्तिक्रियाकर्त्रित्यर्थः, क्तप्रत्ययार्थकर्तुश्चाभेदेनोदकेऽन्वय इत्यर्थः। लक्षणायामपीति। प्राप्तिकर्त्रभिन्नोदकमिति बोदोत्तरं तात्पर्वानुपापत्तिप्रतिसंधानेन तादृशोदकसंबन्धी ग्राम इत्येवं लक्षणायामपीत्यर्थः। इत्यर्थालाभादिति। संबन्धिलक्षणया प्राप्तिकर्त्रभिन्नोदकसंबन्धी ग्राम इति बोधस्यैव संभवेनोदककर्तृकप्राप्तिकर्गेत्यभीप्सितार्थालाबादित्यर्थः। ग्रामस्य तादृशोदकसंबन्धित्वेन बोधेऽपि कर्मत्वेन बोधो न स्यादिति भावः। ननु कर्त्रर्थकस्य क्तप्रत्ययस्यैव कर्मणि लक्षणाऽस्तु, उदकस्य प्रप्तौ कर्तृतयाऽन्वय, तथा चोदकनिष्ठप्राप्तिकर्मत्यभीष्टार्थलाभः संभवतीत्याशङ्क्य समाधत्ते-तर्हीत्यादिना। क्तप्रत्ययस्य कर्मणि लक्षणायां प्राप्तोदकपदयोः समानाधिकरणत्वात्समानाधिकरणयोश्च प्रातिपदिकार्थयोरभेदनैवान्वय इति नियमादुदकाभिन्न प्राप्तिकर्मेत्येवमर्थः स्यान्न तु उदकनिष्ठप्राप्तिकर्मेति भावः। प्राप्तिकर्मेति स्यादिति। प्राप्तिकर्मभिन्नमुदकमिति बोधः स्यादित्यर्थः। प्राप्तशब्दस्य क्रियाशब्दत्वेनोदकशब्दस्य च जातिशब्दत्वेनोदकस्यैव विशेष्यताया युक्तत्वात्। उदकस्य प्राप्तौ कर्तृत्वेनेष्टोऽन्वयो न स्यादित्यत्र तात्पर्यमिति बोध्यम्। अन्यथेति। उक्तवैपरीत्ये। उदकस्य प्राप्तौ कर्तृत्वसंबन्धेनान्वयाभ्युपगम इत्यर्थः। समानाधिकरणेति। समानविभक्तिकप्रातिपदिकार्थयोरित्यर्थः। भङ्गापत्तेरिति। नामार्थधात्वर्थयोः साक्षाद्भेदेनान्वयस्य व्युत्पत्तिविरुद्धत्वादुदकस्य प्राप्तौ कर्तृत्वेनान्वयः कर्तुमशक्य इत्याह--प्राप्तेर्धात्वर्थतयेत्यादि। तथा चोदककर्तृकप्राप्तिकर्म ग्राम इत्यभीप्सितार्थलाभो नैव स्यादिति भावः। अन्यथेति। नामार्थधात्वर्थेत्यादिनियमानङ्गीकार इत्यर्थः। नामार्थस्य धात्वर्थे भेदेनान्वयाङ्गीकार इति यावत्। देवदत्तः पच्यत इति। देवदत्ते तण्डुलः पच्यत इत्यर्थे देवदत्तः पच्यत इति प्रयोगः सिद्धान्ते नेष्यते। देवदत्तशब्दोत्तरं तृतीयाया अभावेन कर्तृत्वाप्रतीतेर्देवदत्तस्य क्रियायामन्वयस्य वक्तुमशक्यत्वात्तादृशेऽर्थे तादृशः प्रयोगो न भवति। तादृशप्रयोगसंभवस्त्वेवम्-देवदत्तस्य कर्तृत्वेनाविवक्षितत्वात्तृतीयाभावः। न च षष्ठी स्यादिति वाच्यम्। केवलप्रातिपदिकार्थविवक्षायां षष्ठ्यप्रसङ्गात्। अत एव प्रथमा भवतीति। एवं च देवदत्तः पच्यत इत्येवमनन्वितार्थकः प्रयोग इति ज्ञेयम्। कर्त्रर्थकतृतीयादिविभक्तिविशेषसंनिधानात्तिङ्कृत्संनिधानाच्च नामार्थस्य क्रियायां कर्तृत्वेनान्वयदर्शनात्। अनन्वयानापत्तेरिति। यदि च तृतीयादिसंनिधानाभावेऽपि कर्तृत्वेन क्रियायामन्वयः स्यात्तर्हि निरुक्तप्रयोगे देवदत्तस्य पाकक्रियायां कर्तृत्वसंबन्धेनान्वयसंभवाद्देवदत्तः पच्यत इति वाक्येऽनन्वितार्थकत्वस्येष्टस्यानुपपत्तेरित्यर्थः। ननु पचतीत्यादी भावप्रधानमाख्यातमिति वचनबलत्क्लृप्तत्यागस्य प्रत्ययार्थप्राधान्यस्य प्राप्तपदादिरूपवृत्तौ त्यागेन विशेष्यविशेषणभाववैपरीत्यस्य सिद्धतयोदकस्य प्रकारीभूतक्तार्थकर्तर्यभेदेनान्वयेन क्तार्थकर्तुश्च क्रियायायायन्वयेनोदकाभिन्नकर्तृका प्राप्तिरिति बोधोत्तरं तादृशप्राप्तिक्रियासंबन्धिग्रामलक्षणायां नाभीष्टार्थासंभवो नापि नामार्थधात्वर्थयोरिति नियमभङ्गोऽपीत्याशङ्कते-अथोदकाभिन्नेत्यादिना। तत्संबन्धीति। प्राप्तिक्रियाकर्मेत्यर्थः। समाधत्ते-इति चेन्नेति। उदकाभिन्नकर्तृका प्राप्तिरित्येवं बोधसंभवे, ततो लक्षणाऽपि कथंचित्संभवेत्, किंतु निरुक्ताकारको बोध एवाऽऽदौ न संभवतीत्याह-प्राप्तेर्धात्वर्थतयेत्यादि। विशेष्यताया इति। क्तार्थकर्तृनिष्ठप्रकारतानिरूपितप्राप्तिनिष्ठविशेष्यताया इत्यर्थः। असंभवादिति। वक्तुमशक्यत्वादित्यर्थः। असंभवमेवोपपादयितुं हेतुमाह--प्रकृतिप्रत्ययार्थयोरिति। प्रत्ययार्थस्यव प्राधान्यमिति। पाचकः, औपगव इत्यादौ प्रत्ययार्थप्राधान्यस्यानुभवादित्यर्थः। अत एवौपगवमानयेत्यादावुपग्वपत्यस्यैवाऽऽनयनं दृश्यते, न तूपगोरपीति बोध्यम्। सत्त्वप्रधानानि नामानीति वचनविरोधोऽप्यत्र द्रष्टव्यः। तथा च सर्वथा प्राप्तौ विशेष्यता वक्तुमशक्या। तिङन्ते प्रत्ययार्थप्राधान्यत्यागे प्रमाणसत्त्वेऽप्यत्र तत्त्यागे मानाभावादिति भावः। ननु गामानयेत्यादावेकत्वविशिष्टां गामिति प्रतीतेः प्रत्ययार्थत्वेऽपि संखअयाया विशेषणतयाऽन्वयदर्शनात्प्रत्ययार्थप्राधान्यस्य व्यभिचारमाशङ्क्याऽऽहृ-प्राप्तपद इति। ननु अपेक्षितबोधान्यथानुपपत्त्या प्रत्ययार्थप्राधान्यस्य वृत्तौ त्यागोऽस्तु तथा सत्त्वप्रधानानीत्यरयापि वृत्त्यप्रविष्टनामपरत्वमस्त्वित्याशङ्क्याऽऽह-नामार्थत्वेनेति। नामजन्यप्रतीतिविशेष्यत्वेनोत्यर्थः नामजन्यप्रतीतिविशेष्ययोरेवान्वयः, स चाभेदनैवेति नामार्थयोरित्यस्यार्थादिति भावः। अभेदान्वयापत्तेश्चेति। प्राप्तेर्नामजन्यप्रतीतिविशेष्यत्वे तथैव सहनामजन्यप्रतीतिविशेष्यस्योदकस्याभेदान्वयेन भाव्यं, स च द्रव्यक्रिययोरत्यन्तभेदेन बाधितत्वान्न भवतीत्यन्यत्। किंतु नामजन्यप्रतीतिविशेषणभूतेन कर्त्रा तादृशोदकस्याभेदान्वयः सर्वथाऽसंभवीति अभेदान्वयापत्तेरित्यस्य विशेषणीभूतकर्त्रा सहोदकस्याभेदान्वयबोदानपत्तेरित्यर्थः। न केवलं द्वितीयार्थकबहुव्रीहावेव लक्षणयेष्टार्थबोधलाभासंभवः, किंतु तृतीयाद्यर्थकबहुव्रीहावपीत्याह-एवमूढरथ इति। ऊढो रथो येनेति विग्रहवाक्याद्यत्कर्तृकवहनक्रियाकर्मभूतो रथः, उपहृतः पशुर्यस्मा इत्यतो यदुद्देस्यकोपहारणक्रियाकर्मभूतः पशुः, उदृधृत ओदनो यस्या इत्यस्माद्यदवधिकोद्धरणक्रियाकर्मभूत ओदनः वहवः, पाचका यस्यामिति वाक्याद्यदधिकरणकबह्‌वभिन्नाः पचनकर्तार इत्येवं रथाद्युत्तरपदार्थमुख्यविशेष्यको बोधो, न त्वन्यपदार्थमुख्यविशेष्यकः। समासात्त्वन्यपदार्थमुख्यविशेष्यकबोध इष्यते, स च समासशक्तिस्वीकारमन्तराऽनुपपन्न इत्याशयेन समासात्प्रतीयमानं तादृशबोधं प्रदर्शयति-अत्र हीत्यादिना। रथकर्मकवहनक्रियाकर्तेत्यवेंप्रकारेणान्यपदार्थमुख्यविशेष्यकशाब्दबोधोऽभ्युगतः। एवमग्रेऽप्युपहृपपशू रुद्र इत्यादावन्यपदार्थमुख्यविशेष्यकः शाब्दबोधोऽवसेयः। न चात्र लक्षणा। यदि प्रथमतो रथादिपदस्य रथसंबन्धीत्येवं सबन्धित्वेन रूपेणान्यपदार्थे लक्षणा क्रियते तधा रथस्य पदार्थैंकदेशतया तत्रोढपदार्थान्वयो न स्यात्। अतो वहनकर्माभिन्नो रथ इति शक्यार्थबोधानन्तरमभीप्सितार्थबोधानुपपत्तिप्रतिसंधानेन तादृशरथसंबन्धीत्येवं लक्षणायां कृतायामपि रथकर्मकवहनक्रियाकर्तेत्येवमभीष्टार्थबोधो न स्यात्। संबन्धिलक्षणायां वहनकर्माभिन्नरथसंबन्ध्यनड्‌वानिति बोधस्यैव संभवात्। किं च संबन्धित्वेन सामान्यरूपेण बोधः स्यान्नतु कर्तृत्वादिविशेषरूपेणेति भावः। ननु ऊढेति कर्मार्थस्य क्तप्रत्ययस्य कर्तरि लक्षणा, वहनक्रियायां च रथस्य कर्मतासंबन्धेनान्वयः क्रियत इति न विवक्षितार्थलाभानुपपत्तिरिति चेन्न। रथरूपस्य कर्मणोऽनुक्तत्वेन ततो द्वितीयापत्तौ वैयधिकरण्यात्, भवदुक्तरीत्याऽन्यवदार्थत्वेनाभिप्रेतस्य कर्तुरूढपदेनैव लाभेनान्यपदार्थस्य दुरुपपादत्वाच्चानेकसुबन्तानामन्यपदार्थे विहितस्य बहुव्रीहेरनापत्तेः। अथोढरथ इत्यस् रथाभिन्नकर्मिका वहनक्रियेति बोधोत्तरं तादृशवहनक्रियाकर्ताऽनड्वान् लक्ष्यत इति चेत्तदपि न। वहनक्रियाया धात्वर्थतया प्रकृतिप्रत्ययार्थयोरिति नियमात् क्तप्रत्ययार्थकर्मनिरूपितविशेष्यत्वस्य वक्तुमशक्यत्वात्। किं च नामजन्यप्रतीतिविशेष्ययोरेवान्वयः, स चाभेदेनैवेति नामार्थयोरभेदान्वय इतिव्युत्पत्तेरर्थादूढपदे वहनक्रियाया विशेष्यत्वे तस्या एव नामार्थत्वेन रथेन सममभेदान्वयापत्तेर्नामजन्यप्रतीतिविशेषणकर्मणा समं नामजन्यप्रतीतिविशेष्यस्य रथस्याभेदान्वयबोधानुपपत्तेः। संबन्धिलक्षणायां पूर्वोक्तबहुव्युत्पत्तिभङ्गाभावेऽपि अभीप्सितार्थबोधानिर्वाहः स्पष्ट एव। एत्रमग्रेऽपि द्रष्टव्यम्। बहुपाचिकेत्यत्रापि संबन्धिलक्षणायां तत्संबन्धित्वेनैवान्यपदार्थबोधः स्यान्न त्वधिकरणत्वेनेत्यादिदूषणान्यूह्यानीति समुदितार्थः। तस्माद्विशिष्टशक्तिरेवाङ्गीकर्तव्येत्याह-अतिरिक्तशक्तीति। अवयवशक्त्याद्यपेक्षयाऽतिरिक्तविशिष्टसमुदायशक्तीत्यर्थः। घटपदस्येवेति। विशिष्टशक्तिपक्षे यथा घटपदस्य घटत्वविशिष्टशक्त्या विशिष्टार्थोपस्थापकत्वं, तथा प्राप्तोदकेत्यादिसमुदायस्यापि विशिष्टशक्त्योदककर्तृकप्राप्तिकर्मत्वविशिष्टार्थोपस्थापकत्वम्। एवमूढरथादिसमुदायस्यापि विशिष्टशक्त्या रथकर्मकवहनकर्तेत्यादिविशिष्टार्थोपस्थापकत्वमूह्यमिति न काचित्पूर्वोक्तानुपपत्तिः ननु यद्यतिरिक्तैव विशिष्टा शक्तिः समुदायेऽङ्गीक्रियते तर्हि नामार्थयोःoप्रकृतिप्रत्ययार्थयोःoनामार्थधात्वर्थयोःo इत्यादयो बहव एव व्युत्पत्तयो निर्विषयाः स्युरिति चेन्न। भिन्नाभ्यां शब्दाभ्यां जनिता या भिन्नशक्त्योपस्थितिस्तद्विषयत्वात्पूर्वोक्तव्युत्पत्तीनामिति भावः। परे तु वस्तुतः वृत्तिविग्रहयोः समानार्थत्वनियमानुरोधेन समासाद्वाक्याच्च प्राप्तिकर्त्रभिन्नोदककर्मेत्येव बोधः। अत एव पूर्वोत्तरपदयोः सामानाधिकरण्य एव विहितबहुव्रीहिसमासस्योपपत्तिः। एवमूढरथ इत्यादावपि वहनक्रियाकर्माभिन्नरथकर्तेत्यादिरेव बोधः। वहुव्रीहिघटकपूर्वोत्तरपदयोः सामानादिकरण्यस्याभङ्गादेव प्राप्तभार्य इत्यादौ प्राप्तिकर्माभिन्नभार्याकर्ता इत्येवं बोधसत्त्वात्प्राप्तपदभार्यापदयोः सामानाधिकरण्यात्पुंवद्भावः सिध्यति। अत्र प्राप्ता भार्या येनेति विग्रहो बोध्यः। कर्मत्वस्य क्रियानिरूपितत्वेन द्रव्यत्वादुदकादौ विशेष्ये कर्मतादिनिरूपकत्वस्य बाधेऽपि तद्विशेषणप्राप्त्यादिक्रियायां तत्पर्यवसानं बोध्यम्। यथा शिखी ध्वस्त इत्यत्र ध्वंसान्वयस्य शिखाविशेष्ये पुरुषे बाधात्तद्विशेषणे शिखायां तदन्वयादस्य शिखा ध्वस्तेत्यर्थो बुध्यते तद्वदिति प्राहुः॥ 32 ॥  
 साधकान्तरमिति। अन्यत्साधकमित्यर्थः। मयूरव्यंसकादित्वात्समासः। अस्यावयवशक्त्यतिरिक्तसमुदायशक्तकल्पन इत्यादिः। आह-ब्रवीमि-अषष्ठ्यर्थबहुव्रीहीविति। अषष्ठ्यर्थेति। अत्र षष्ठीपदं सप्तम्या अप्युपलक्षणं, षष्ठ्यर्थबहुव्रीहाविव सप्तम्यर्थबहुव्रीहावपि व्युत्पत्त्पन्तरकल्पनाया अप्रसक्तेः। षष्ठीसप्तम्यर्थबहुव्रीहिव्युदासे हेतुं प्रदर्शयितुमाह-अयं भाव इति। चित्रगवीनामिति। अत्र कुमतिचेति णत्वेन भाव्यम्। विना शक्तिमिति। समुदायशक्तिं विनेत्यर्थः। मूले-कल्पयेरिति। विधिनिमन्त्रणेति संप्रश्ने लिङ्ग। लक्षणा किं पूर्वपदेऽथवोत्तरपद इति विकल्प्य तत्र नाऽऽद्य इत्याह-सा हि न चित्रपद इति। चित्रस्वामी गौरिति। चित्रान्वितगोपदार्थस्य स्वामिन्यन्वयानुपपत्तिः समानाधिकरणनामार्थयोरिति न्यायेन गोपदार्थे चित्रस्वामिनोऽभेदान्वयापत्तिश्चेति भावः। एवं जरच्चित्रगुरित्यादावेकैकपदस्य स्वार्थस्वामिलक्षकत्षे जरदभिन्नो यः स्वामी, जरच्चित्राभिन्नो यः स्वामी तदभिन्नो गौरिति बोधः स्यात्। न तु जरदाद्यर्थस्य गवा सहान्वयबोध इति द्रष्टव्यम्। नान्त्य इत्याह-नापीति। गोस्वामी चित्र इतीति। चित्रान्वितगोपदार्थस्य स्वामिन्यन्वयो न स्यात्। किं तु गोरेव तत्रान्वयः स्यात्। चित्रपदोपस्थापितार्थे तु गोस्वामिनोऽभेद्रान्वयापत्तिश्च स्यात्। गोपदार्थस्य स्वामिन्यभेदान्वयेन गवाभिन्नो यः स्वामी तदभिन्नश्चित्र इति बोधः स्यात्। न तु चित्रपदार्थस्य गवा सहाभेदान्वय इत्यपि द्रष्टव्यम्। ननु चित्रपदलक्ष्यार्थैकदेशचित्रपदार्थेन गोपदार्थस्याभेदान्वये सति गवाभिन्नीचित्रस्वामी इति वा, गोपदलक्ष्यार्थैकदेशगोपदार्थेन चित्रपदार्थस्याभेदान्वये सति चित्राभिन्नगोस्वमी इति वा बोधो भवति। तथा च नोक्ताकारबोधापत्तिरित्यत आह-चित्रादिमात्रस्येति। मात्रपदेन स्वामिनो व्यावृत्तिः। केवलचित्रपदार्थस्य केवलगोपदार्थस्य वेत्यर्थः। अन्वयायोगादिति। पदार्थः पदार्थेनान्वेति, नतु पदार्थैकदेशेनेति व्युत्पत्तिविरोधादिति भावः। अन्वयबोदोत्तरमिति। पदार्थोपस्थित्यादिसामग्र्यां तयोरेवाऽऽदावन्वयो भवति प्रतायासत्तेः, तदनन्तरं चित्राबिन्नाया गोर्बोधग्रहे सति गोपदेन चित्राभिन्नगोस्वामित्वेन रूपेणान्यपदार्थो लक्ष्यते। प्राथमिकश्चित्राभिन्ना गौरिति बोधश्च चित्रत्वादिविशिष्टगोस्वामित्वोपस्थितय आवश्यकः। तादृशबोधोत्पादकतया च चित्रापदसार्थक्यमिति भावः। तथा च चित्रगुरित्यादौ चित्रगवीनां स्वाम्यादिप्रतीतिरनुभवसिद्धा लक्षणयैव निर्वोढुं शक्येति वाच्यमित्याशङ्क्य विनिगमनाविरहेण पदद्वयस्यापि लक्षकत्वासंभवादित्याशयेनाऽऽह-गोपदस्य चित्रपदस्य वेत्यादि। विनिगमनाविरहेणेति। पूर्वपदस्यैव लक्षणा कर्तव्योतोत्तरपदस्यैवेत्यत्र निश्चायकप्रमाणराहित्येनेत्यर्थः। लक्षकत्वासंभवादिति। व्याघ्रशङ्क्या वनगमनान्निवृत्तिदर्शनेन संदेहस्य प्रवृत्तिप्रतिबन्धकत्वसिद्धेरत्रापि पूर्वपदे वा लक्षणोत्तरपदे वेति संदेहसत्त्वेन लक्षकत्वप्रतिबन्धकत्वसिद्धेरत्रापि लक्षकत्वासंभवादित्यर्थः। शङ्कते-न चेति। साक्षात्संबन्ध इति। स्वत्वनिरूपितस्वामित्वरूपः शक्यसंबन्ध इत्यर्थः। स च गोपदार्थस्यान्यपदार्थेन सह साक्षात्संबन्धोऽस्ति, चित्रपदस्य तु गुणवाचकतया स्वशक्यचित्ररूपसमवायिगोनिष्ठस्वत्वनिरूपितस्वामित्वरूप आश्रयद्रव्यघटितः परम्परासंबन्धो वाच्य इति गौरवमिति भावः। तथा च गोपदार्थस्यान्यपदार्थेन सह यः साक्षात्संबन्धः स एवोत्तरपदलक्षणायां विनिगमक इति भावः। इदं मीमांसकरीत्योक्तम्। वैयाकरणमते तु चित्रपदस्यापि गुणविशिष्टद्रव्यवाचकत्वेन चित्रगोपदार्थयोरभेदान्वयेन पदार्थैक्याद्‌गोपदस्येव चित्रपदस्यापि श्रन्यपदार्थेन सह साक्षात्संबन्धसंभवादिति बोध्यम्। एवमपीति। चित्रगुरित्यादिष्ठ्यर्थसप्तम्यर्थबहुव्रीहौ साक्षात्संबन्धस्योत्तरपदलक्षणायां विनिगमकत्वे सत्यपीत्यर्थः। अष्ठ्यर्थवहुव्रीहाविति। अत्र षष्ठीपदं सप्तम्या अप्युपलक्षणम्। तथा च षष्ठ्यर्थसप्तम्यर्तबहुव्रीहिव्यतिरिक्ते प्राप्तोदकादिद्वितीयाद्यर्थबहुव्रीहावित्यर्थः। विनिगमकाप्राप्तेरिति। प्राप्तमुदकं यं, कृतं विश्वं येनेति व्युत्पत्त्या उदककर्तृकप्राप्तिकर्मत्वेन, विश्वकर्मकोत्पत्तिकर्तृत्वेनान्यपदार्थः प्रतीयते। तत्र प्राप्त इत्यत्र कर्तरि क्तः, कृत इत्यत्र कर्मणि, स्नानीयं चूर्णमित्यादौ करणाद्यर्थकः कृत्प्रत्ययः। तथा च प्राप्त इत्यत्र कृतप्रत्ययस्य कर्तृवाचकतया तादृशकृत्प्रत्ययात्कर्तृत्वेन यस्यार्थस्य बोधो भवति, तस्यैवार्थस्योदकपदादुकत्वेन बोधो भवति। उभयत्र प्रवृत्तिनिमित्तं भिन्नं, विशेष्यभूतोऽर्थस्त्वेक एवेति पदद्वयार्थैक्यादुदकस्येव प्राप्तपदार्थस्याप्यन्यपदार्थेन साक्षात्सवंन्धस्य समत्वाद्विनिगमकस्याप्राप्तेरित्यर्थः। पूर्वोत्तरपदार्थयोरन्यपदार्थेन साक्षात्संबन्धमुपपादयितुमाह-यौगिकानमितायादि। तथा चाषष्ठ्यर्थबहुव्रीहौ साक्षात्संबन्ध उत्तरपदलक्षणायां विनिगमको भवितुं नार्हेतीति भावः। नैयायिकरीत्या शङ्कते--न चेति। पदद्वय इति। चित्रपदे गोपदे च चित्रगोस्वामिलणेत्यर्थः। नैयायिकेति। प्राचीननैयायिकेत्यर्थः। समाधत्ते-बोधावृत्तीति। पदद्वये चित्रगोस्वामीति लक्षणायां वारद्वयं चित्रगोस्वामीति बोदापत्तिः स्यादित्यर्थः। पदद्वयस्य युगपत्स्वामिमात्रलक्षकत्वे स्वामिनो बारद्वयं बोधोऽभीष्टार्थलाभासंभवश्च। बोधावृत्तिप्रसङ्गं परिहर्तुं शङ्कते-नचेति। परस्परमिति। चित्रपदे चित्रगोस्वामिलक्षणायां गोशब्दसमभिव्याहारस्तादृशलक्षणायां तात्पर्यग्राहकः, गौपदे चित्रगोस्वामिलक्षणायां चित्रशब्दसमभिव्याहारस्तादृशलक्षणायं तात्पर्यग्राहक इति एकस्यैकदैव लक्षणाङ्गीकारान्न बोदावृत्तिर्नापि चित्रपदस्य गोपदस्य वा वैयर्थ्यमिति भावः। चित्रपदं तात्पर्यग्राहकमथवा गौपदं तात्पर्यग्राहकमित्यन्यतरकोटिनिश्चायकप्रमाणविरहस्यावस्थितत्वान्न लक्षणायाः संभव इत्याशयेन समाधत्ते-एवमपिति। असंभवादिति। एकदाऽन्यतरपदे लक्षणाया असंभवादित्यर्थः। एवं शोबना चित्रगुरित्यादौ शोभनादिपदार्थस्यान्वयानुपपत्तेः। चित्रादेः पदार्थैकदेशत्वेन तवान्वयासंभवात्। शोभनादिपदेऽपि शोभनचित्रगोस्वामीत्येवं लक्षणास्वीकारे त्रयाणामपि पदानां तादृशविशिष्टार्थलक्षकत्वेन समुदायशक्त्यपेक्षया लाघवं दुर्वचम्। पदद्वये युगपल्लक्षणायां बोधावृत्तिप्रसङ्गदोष उक्त एवेति भावः। प्रत्ययार्थान्वयानुसारेण उत्तरपद एव लक्षणेति सिद्धान्तयतां नव्यनैयायिकानां मतं दूषयितुं शङ्कते-न च चरमपद एवेति। सेति। लक्षणेत्यर्थः। संनिहितपदार्थगतेति। संनिहितपूर्वपदार्थगतेत्यर्थः। स्वसमीपोच्चारितं यत्पूर्वपदं तदर्थगतो य एकत्वादिः स्वार्थस्तद्बोधकत्वं प्रत्ययस्येति नियमादित्यर्थः। पूर्वेत्यस्य निवेशाभावे तु राज्ञः पुरुष इत्यत्र पुरुषपदार्थेऽपि षष्ठ्यर्थसंबन्धावयापत्त्या पुरुषसंबन्धिराजेत्यपि प्रतीयेत। तथाचोक्तनियमानुरोधेन प्राप्तोदकादावप्युदकपद एवोदककर्तृकप्राप्तिकर्मेत्यवमादिलक्षणा स्वीक्रियत इति भावः। समाधत्ते-एवं हीति। उत्तरपदस्यैव स्वाम्याद्यन्यपदार्थलक्षकत्वे हीत्यर्थः। बहुव्रीह्यसंभवापत्तेरिति। अन्यपदार्थत्वेनाभिप्रेतस्य स्वाम्याद्यर्थस्योत्तरपदादेवोपस्थितेस्तादृशस्वाम्याद्यर्थेऽन्यपदार्थत्वस्य वक्तुमशक्यत्वेन बहुव्रीहिसमासासंभवापत्तेरित्यर्थः। बहुव्रीहिसमासासंभवे हेतुमाह-अनेकमन्येति। वृत्तिघटकीभूतपदार्थातिरिक्तत्वरूपान्यपदार्थत्वविशिष्टार्थप्रतिपादकानामनेकसुबन्तानां बहुव्रीहिसमासविधानादित्यर्थः। अयं भावः-वृत्तेर्विशिष्टार्थमतिपादकत्वं न शास्त्रसमाधिगम्यं, शास्त्रेऽर्थविधानाभावात्, अचतुरेत्यादावदर्शनात्, वृक्षादीनामर्थाविधानाच्च। किंतु लौकिकव्यवहारेणानुभवसिद्धम्, \`स्वभावत एव तेषां शब्दानामेष्वर्थेष्वभिनिविष्टानां निमित्तत्वेनान्वाख्यानं क्रियेत' इति समर्थसूत्रस्थभाष्यात्। अनेकमन्यपदार्थे, चार्थे द्वंद्वः, अनेकं प्रथमान्त सुबन्तमन्यार्थप्रतिपादकं बहुव्रीहिसंज्ञकं, चार्थे वर्तमानो योऽनेकसुबन्तसमुदायः स द्वंद्वसंज्ञको भवतीति अनुक्रमेण लोकव्यवहारसिद्धार्थानुवादेन बहुव्रीह्यादिसंज्ञामात्रविधायकत्वं-न त्वर्थस्यापि विधायकत्वम्। तथा सति अनेकं प्रथमान्तमन्यपदार्थप्रतिपादकं भवति, तादृशं च तद् बहुव्रीहिसंज्ञकं भवतीति वाक्यभेदः स्यात्। किं च स्वसमानार्थकवाक्यानिवृत्तये विभाषाधिकारोऽपि कर्तव्य इति गौरवं स्यात्। तथा च सुबन्तसमुदायस्यान्यपदार्थप्रतिपादकत्वाभावे कथंतरां बहुव्रीहिः प्राप्नुयादिति। नन्वन्यपदार्थप्रतिपादकत्वं नाम तत्प्रतीत्यनुकूलत्वं, तत्र चरमपदस्य स्ववृत्त्या तदुपस्थापकत्वेनेतरपदस्य च तात्पर्यग्राहकतया तद्बोधानूकूलत्वं भवतीति समुदायस्य विशिष्टार्थप्रतिपादकत्वमविचाल्यमित्यत आह-किं चेति। एवं सतीति। बहुव्रीहौ चरमपद एव लक्षणास्वीकारे सतीत्यर्थः। चरमवर्ण एव वाचकतेति। यथा बहुव्रीहौ प्रत्ययाव्यवहितपूर्ववर्तित्वाच्चरमपदस्यैवान्यपदार्थबोधकत्वं कल्प्यते तद्वद् घटादिपदेऽपि प्रत्ययाव्यवहितपूर्ववर्तित्वाच्चरमवर्णस्यैवाच्‌प्रत्ययरूपस्य घटपटादितत्तदर्थवाचकत्वं कल्प्येतेत्यर्थः। तथा च विशिष्ट शक्तिकथाविलय एवाऽऽपद्येतेति भावः। न च घटादिपदे चरमवर्मस्य वाचकत्वे तत्पूर्ववर्तिनां घकारादिवर्णानामानर्थक्यमिति वाच्यम्। चरमवर्णस्य वाचकत्वे तात्पर्यग्राहकतया तदुपयोगसंभवात्। एवं सतीति। चरमवर्णस्य वाचकत्वे सतीत्यर्थः। चरमवर्ममात्रश्रवण इति। घटादिपदे घकारादिवर्णत्रयाश्रवणपूर्वकं चरमवर्णस्याकारस्य श्रवणे कम्बुग्रीवादिमदाद्यर्थप्रतीत्यापत्तिरिति घटादिपदे तावद्वर्मसमुदायस्य वाचकत्वमिति चेत्प्राप्तोदकादावप्युत्तरपदस्यैव श्रवणेनान्यपदार्थप्रतीत्यापत्तिरिति सममेव। ननु कौशादिप्रामाण्येन घटादिपदस्य तावद्वर्णसमुदायरूपस्यैव वाचकत्वमब्युपगम्यते। प्राप्तोदकादौ तु चरमपदलक्षणयैवोपषत्तौ न समुदायशक्तिः सिध्यति, कोशादेरभावात्, अनन्यलक्ष्यस्यैव शब्दार्थत्वाच्च। न चोत्तरपदमात्रश्रवणाल्लक्ष्यार्थबोधापत्तिः स्यादिति वाच्यम्। तदानीं प्राप्तादिपूर्वपदसंनिघानेऽपि तदश्रवणेन तादृशलक्षणायां तात्पर्यग्राहीकायाः पूर्वपदेपस्थितेरभावात्, श्रुतस्यैव स्वस्वरूपोपस्थापकत्वादित्याशयवानाह-अन्यत्रेति। बृहद्‌भूषणादावित्यर्थः। विस्तर इति। प्रत्ययानां संनिहितपूर्वपदार्थेत्यादिव्युत्पत्तिः स्वीकर्तुं न युज्यते। सर्वक इत्यादौ प्राक्‌टेरित्युक्तेरकचोमध्नि वतुवर्थान्वयापत्तेः। दधि बहुपटुर्ददातीत्यादौ दध्नि बहुजर्थान्वयापत्तेः, पटावनन्वयापत्तेश्च। किं चैवं प्रातिपदिकात्कर्मादौ स्वादय इति शास्त्रात् प्रत्यासत्तिलब्धया प्रत्ययानां प्रकृत्यर्थान्वितस्वार्थबोधकत्वमिति व्युत्पत्त्योत्तरपदबोध्यलाक्षणिकेऽर्थे प्रकृत्यर्थत्वाभावात्तत्र प्रत्ययार्थान्वयानुपपत्तिः। उत्तरपदमात्रस्य प्रकृतित्वाभावात्। प्रकृतित्वस्य प्रत्ययार्थान्वयानुपपत्तिः। उत्तरपदमात्रस्य प्रकृतित्वाभावात्। प्रकृतित्वस्य प्रत्ययविधानावधित्वात्, तज्जन्यबोधविशेष्यत्वस्य च प्रकृत्यर्थत्वादिति भावः। तत्र व्युत्पत्त्यन्तरं स्वीक्रियते चेत्तदपेक्षया विशिष्टशक्तिस्वीकार एवोचित इति बोध्यम्। फलितमाह-एवं चेति। अषष्ठ्यर्थेति। प्राप्तोदकादावित्यर्थः। उक्तयुक्तेरिति। प्राप्तोदकादावन्वयानुपपत्तिरूपयुक्तेरित्यर्थः। व्युत्पत्त्यन्तरकल्पना-शक्त्यन्तरकल्पनाऽगत्या कर्तव्यैवेत्यर्थः। क्लृप्तत्यागपदं व्याचष्टे-क्लृप्तशक्त्येति। व्युत्पत्तित्यागश्चेति। क्लृप्तावयवशक्त्यैव निर्वाह इति नियमत्यागश्चेत्यर्थः। अन्ययोदककर्तृकप्राप्तिकर्मेतिबोधानुपपत्तेरिति भावः। तत्किं शक्तिमिति। यस्यात्प्राप्तोदकादावनायत्या समुदायशक्तिकल्पना कर्तव्या भवति तस्मात्सर्वत्रैव समासे सा कर्तव्येत्यर्थः। कुत्रचित्समासे समुदायशक्तिः कुत्रचिन्नेत्यर्धजरतीयस्यायुक्तत्वाद्राजपुरुषादौ समासेऽगत्या समुदायशक्तिस्वीकारावश्यकत्वस्याग्र उपपादयिष्यमाणत्वाच्चेति भावः। अथ स्वातन्त्र्येण पृथक्‌पृथगर्थोपस्थापकानां पदानामाकाङ्क्षादिवशाद्यः तंबन्धः सा व्यपेक्षेति व्यपेक्षालक्षणसामर्थ्यवादिनां नैयायिकमीमांसकादीनां मतं खण्डयितुमनुवदति-यत्त्विति। न समासे शक्तिरिति। राजपुरुषेत्यादिसमुदायरूपे समासेऽवयवशक्त्यातिरिक्ता विशिष्टसमुदायशक्तिर्नास्तीत्यर्थः। राजपुरुष इत्यादिविति। संबन्धिलक्षणयैवेति। राजादिपदं लक्षणया राजसंबन्धिपरमिति भावः। इति बोधोपपत्तेरिति। तथा च राजपुरुषेतिसमासस्य स्वामित्वादिसंबन्धेन राजविशिष्टपुरुषे शक्तिकल्पनां विनैव संबन्धिलक्षणया संबन्धबोधनिर्वाहे सति राजसंबन्धविशिष्टपुरुषेत्यादिविशिष्टबोदान्यथानुपपत्त्या समुदायशक्त्यङ्कीकारश्चिन्त्यप्रयोजन, गौरवापत्तेः। न च वृत्त्याऽर्थप्रतिपादकत्वरूपार्थवत्त्वाभावेन समासस्य प्रातिपदिकसंज्ञा न स्यादिति वाच्यम्। अर्थवत्पदस्य स्व-स्वावयवान्यतरवृत्त्याऽर्थबोधकमित्यर्थाश्रयणेनादोषात्। समासत्वादेव प्रातिपदिकसंज्ञासंवाच्चेति भावः। ननु राजपदादेः संबन्धिनि लक्षणायां गौरवापत्त्या लाघवात्संबन्ध एव लक्षणाऽस्तु। संबन्धरूपस्य लक्ष्यार्थस्याऽऽश्रयतासंबन्धेन पुरुषेऽन्वयाद्राजसंबन्धाश्रयः पुरुष इति बोधोपपत्तेरिति चेन्न। समानाधिकरणप्रातिपदिकार्थयोरभेदान्वयनियमात्संबन्धस्याऽऽश्रयतारूपभेदसंबन्धेन पुरुषेऽन्वयासंभवाद्राजसंबन्धरूपः पुरुष इति बोधापत्तेः। स च पुरुषस्य संबन्धरूपत्वाभावादत्यन्तासंभवीति संबन्धिनि लक्षणाऽनुसृता। अत एवेति। संबन्धिनि लक्षणावीकारादेवेत्यर्थः। न शोभनस्येत्यादिविशेषणाम्वय इति। यथा शोभनायां गङ्गायां घोष इत्यत्र गङ्गापदमेव शोभनगङ्गातीरं लक्षयति, शोभनाषदं तु तादृशलक्षणायां तात्पर्यं ग्राहयति, अतस्तत्र लक्ष्यार्थैकदेशगङ्गायां शोभनान्वयवदत्रापि लक्ष्यार्थैकदेशे राजादावपि शोभनान्वयः स्यादिति शङ्का न कर्तव्या, राज्ञः पदार्थैकदेशत्वेन पदार्थः पदार्थेनेति नियमान्न तत्र शोभनस्येत्यादिविशेषणान्वय इत्यर्थः। यदि तु समासघटकराजपदस्य शोभनराजसंबन्धिनि लक्षणां कृत्वा शोभनपदं तादृशलक्षणाकरणे तात्पर्यग्राहकमित्युच्यते, तर्हि शोभनस्य राजपुरुष इति प्रयोगापत्तिरिति चेद्‌भ्रान्तोऽसि। तदानीं केवलराजपदस्य पदार्थैकदेशार्थकत्वेन पुरुषपदेन समासो न स्यात्, पदार्थः पदार्थेनेति नियमात्, किंतु ज्ञोभनपदसहितस्यैव राजपदस्य पुरुषपदेन समासः स्यादित्यर्थः। एवं च विशेषणविशिष्टस्वार्थघटितलक्षणा(शोभनराजसंबन्धीत्येवमाकारिकि)विशेषणस्य तादृशलक्षणायां तात्पर्यग्राहकता च वाक्य एव भवति, न तु समासे, इत्येवं नियमस्तीकारस्य समासशक्त्यनङ्गीकुर्वतां नैयायिकानामप्यावश्यकत्वादिति बोध्यम्। घनश्याम इत्यत्र घनपदस्य सादृश्यसंबन्धेनोत्तरपदार्थेऽन्वयः, निप्कौशाम्बिरित्यत्र निष्क्रमणावधित्वेन, गोरथ इत्यत्र स्वयुक्तत्वसंबन्धेन पूर्वपदार्थस्योत्तरपदार्थेऽन्वयः। एवं च संसर्गतयोवाद्यर्थोक्तावपि सादृश्यादि11.सादृश्यत्वादिविशेषरूपेण सादृश्यादिबोधार्थमित्यर्थः।प्रकारकबोधार्थमिवादिशब्दप्रयोगो दर्वार इत्याशङ्क्य समाधत्ते--न वेत्यादि। उक्तार्थकतयेति। समासे घनादिपदस्य घनादिसदृशाद्यर्थे लक्षणाकरणेन घनादिपदेनैव सदृशाद्यर्थस्योक्तत्वादुक्तार्थानामिति न्यायेनेवादिपदप्रयोगाभावस्य सिद्धत्वादित्यर्थः। धनादिपदे लक्षणानङ्गीकारे तु नामार्थयोरभेदान्वय इत्यन्वयनियामकव्युत्पत्त्यनुरोधेन सादृश्यादिभेदसंबन्धेनान्वयानुपपत्तिः स्यादिति भावः। संबन्धिनि लक्षणाकरणादेव वाक्यवाधकसमासविकल्पार्थं विभाषेति सूत्रमपि नात्यावश्यकमित्याह-न वा विभाषेतिसूत्रावश्यकत्वमिति। अयं भावः-यदा तत्पुरुषसमासे पूर्वपदस्व तत्संबन्धिनि लक्षणामङ्गीकृत्य राजसंबन्ध्यभिन्नः पुरुष इत्यर्थबोधनेच्छा तदा राजपुरुष इति समासः, यदा तु राजसंबन्धवान् पुरुष इत्यर्थबोधनेच्छा तदा राज्ञः पुरुष इति वाक्यमेवावतिष्ठते न तत्र समासः प्राप्नोति। राज्ञः पुरुष इत्यत्र राजपुरुषयोः संबन्धस्य वाचिका षष्ठी, संबन्धो हि संबन्धिभ्यां भिन्नः, द्विष्ठश्च भवतीति षष्ठीवाच्यसंबन्धस्याऽऽश्रयता-संबन्धेनान्वयः समासे तु विभक्त्यभावेन नामार्थयोः साक्षाद्भेदसंबन्धेनान्वयस्याव्युत्पन्नत्वात्स्वस्वामिभावरूपभेदसंबन्धेनान्वयस्य वक्तुमशक्यत्वेन राजपदे लक्षणाऽऽवश्यकी। सा च संबन्धिन्येव, न तु संबन्धे। तथा सति नामार्थस्य संबन्धस्याऽऽश्रयतासंबन्धेन पुरुषेऽन्वयो न स्यात्। नामार्थयोः साक्षाद्भेदेनानन्वय इति निरुक्तव्युत्पत्तेः। नामार्थयोः साक्षाद्भेदेनानन्वय इति व्युत्पत्तेरन्वयनियामिकाया अस्वीकारे राजा पुरुष इत्यत्रापि राजभिन्नः पुरुषः-राजनिष्ठस्वामितानिरूपितस्वतावान् पुरुष इत्यर्थको भेदसंबन्धेनान्वयः स्यात्। स च सर्वेषामनभिमतः। राज्ञः पुरुष इत्यत्र प्रत्ययार्थसंबन्धद्वारैव राजपुरुषयोरन्वयदर्शनात्साक्षादित्युक्तम्। प्रत्ययार्थमद्वारीकृत्वेति तदर्थः। नीलो घट इत्यादौ नामार्थयोरभेदेनान्वयदर्शनाद्भेदेनेत्युक्तं नियमशरीरे। अर्थान्नामार्थयोरभेदान्वयः सिद्ध एव, किं तु भेदेनान्वयोऽव्युत्पन्न इति भावः। एवं च समासव्यासयोर्भिन्नविषयत्वेन समासेन बाधाप्रसक्ते राजसंबन्ध्यभिन्नः पुरुष इत्यर्थे राजपुरुष इति समासः, राजसंबन्धवान् पुरुष इत्यर्थे राज्ञ' पुरुष इति वाक्येमेवेत्येवं प्रयोगनियमसंभवेन विभाषाधिकारोऽपि नावश्यक इति भावः। नीलोत्पलादिकर्मधाये तु प्रवृत्तिनिमित्तसाहित्ये, नीलोत्पलयोः साहित्ये वा लक्षणा। आद्ये-नीलोत्पलत्वसमूहवन्नीलमुत्पलमिति बोधः। द्वितीये तु-नीलसमानादिकरणं तदभिन्नमुत्पलमिति नीलं च तदुत्पलं चेति वाक्ये चद्वयेन तत्साहित्यं प्रतिपाद्यतेऽतो भिन्नविषयत्वं वृत्तिवाक्ययोः। एवं द्वंद्वेऽपि बोध्यम्। अन्ये तु नीलं च तदुत्पलं चेति वाक्ये नीलादिपदोत्तरविभक्तेरभेदोऽर्थः। तस्याऽऽश्रयत्वसंबन्धोनोत्तरपदार्थेऽन्वयः। समासे तु नीलादिपदेनैव लक्षणया नीलाद्यभेदः प्रतिपाद्यते। तथा च लक्षणया तादृशार्थ(नीलाभिन्नमुत्पलमित्यर्थ)विवक्षायां समासः, विभक्त्या तद्विवक्षायां वाक्यमिति व्यवस्थायाः संभव इत्यूचूः। एवमौपगवादावपि उपग्वदिशब्दस्योपग्वादिसंबन्धे लक्षणेति बोध्यम्। यदुक्तं समुदायशक्तिवादिभिर्यदि समासे विशिष्टशक्तिर्न स्वीक्रियते तर्हि पङ्कजशब्देऽवयवशक्त्यैव पङ्कजनिकर्दृत्वरूपेण पदमस्याप्युपस्थितौ सत्यां तत्रापि समुदायशक्तिर्न सिध्येदित्येवंरूपा या प्रतिबन्दी कोटिः साऽपि समुदायशक्तिसाधिका न भवतीत्याह-नापि पङ्कजपदप्रतिबन्दीति। शक्तिसाधिकेत्यस्य वृत्तिमात्रे शक्तिसाधिकेत्यर्थः। न भवतीति शेषोऽस्त्येव। पङ्कजपदप्रतिबन्दी यावद्‌वृत्तौ शक्तिं साधयितुं न प्रभवतीत्यत्र हेतुमाह-अवयवशक्तिमजानतोऽपीति। पङ्काधिकरणकोत्पत्त्याश्रयमित्याद्यवयवशक्तिज्ञानाभाववतोऽपीत्यर्थः। बोधादिति। पद्‌मत्वेन पद्‌मबोबोन्न पङ्कजशब्दो लाक्षणिक इति भावः। नन्ववयवशक्तिज्ञानाभावेऽपि लक्षणाकरणे किं प्रतिबन्धकमित्याशङ्क्य समाधत्ते--नचेति। नहीत्यर्थः। शक्त्यग्रह इति। अवयवशक्तिज्ञानाभावे सत्यवयवशक्यार्थोपस्थित्यसंभवेन शक्यसंबन्धरूपलक्षणायाः सुतरामसंभवात्तेभ्यः-पङ्कजादिशब्दघटकावयवेभ्यो विशिष्टार्थप्रत्ययः--पद्‌मत्वविशिष्टपद्‌मार्थबोधो न संभवतीति संबन्धः। तथा चावयवशक्तिज्ञानाभावावस्तायामपि पङ्कजशब्दात्पद्‌मत्वप्रकारकबोधस्यानुभवसिद्धस्योपपत्तये समुदायशक्तिरावस्यकीत्यर्थः। राजपुरुष इत्यादौ च समासघटकावयवयो राजपुरुषयोः शक्तिज्ञानसत्त्वाल्लक्षणैव। एवं चानुभवसिद्धपद्‌मत्वादिविशिष्टबोदान्यथानुपपत्तिरवयवशक्तिज्ञानशून्यस्थले पङ्‌कजादिपद एव समुदायशक्तिं कल्पयति न त्ववयवशक्तिज्ञानसत्त्वे राजपुरुषादौ सर्वत्र वृत्ताविति तात्पर्यार्थः। एवं रथः, कारशब्देऽपि समुदायशक्तिरङ्गीकार्यैवेति न पूर्वोक्ताधिकरणविरोध इति बोध्यम्। नन्वेवं राजाद्यवयवशक्तिज्ञानविरहदशायां राजसंबन्धी पुरुष इत्येवं बोधो न स्यादिति कृत्वा तत्रापि समुदायशक्तिः स्वीकर्तव्येत्याशङ्क्येष्टापत्तिरेव तदा बोधानुदयस्येति समाधत्ते--अत एवेति। अवयवशक्तिज्ञानस्य लक्षणायां कारणत्वादेवेत्यर्थः। न बोध इति। यदि राजपुरुषपदयोः शक्यार्थ एवाज्ञातस्तर्हि तत्संबन्धरूपलक्षणाया असंभवाद्विशिष्टार्थाबोधस्यानुभवसिद्धत्वादित्यर्थः। तथा चावयवशक्तिज्ञानविरहसमये बोदानुदय इष्ट एवेति भावः। अषष्ठ्यर्थबहुव्रीहौ लक्षणाया असंभव इति। बहुव्युत्पत्तिभञ्जनमिति मूल एव प्रागतद्व्याख्यातम्। बहुव्रीहावुत्तरमद एव लक्षणायां विनिगमकमाह-पूर्वपदस्येति। यौगिकत्वेनेति। प्रकृतिप्रत्यययोर्योगेन निष्पन्नत्वादित्यर्थः। तल्लभणाया इति। पूर्वपदलक्षणाया ज्ञानस्येत्यर्थः। धातुप्रत्ययतदर्थेति। धातुप्रत्यययोस्तदर्थयोश्च यज्ज्ञानं तज्जन्यतयेत्यर्थः। अयं विलम्बितत्वे हेतुः। स्वशक्यसंबन्धात्मकलक्षणाया ज्ञानेऽवयवशक्तिज्ञानस्य कारणत्वादवयवशक्तिज्ञाने चावयवज्ञानस्य कारणत्वात्प्रकृतिप्रत्ययज्ञानस्यापि लक्षणाहेतुत्वेन पूर्वपदलक्षणाया विलम्बितत्वमित्यर्थः। एतेनोत्तरपदलक्षणायां शीघ्रोपस्थितिकत्वरूपं प्रमाणं सूचितमिति भावः। ननु उन्दी क्लेदने' इति धातोः \`व्कुन्‌शिल्पिसंज्ञयोः'(उ.2-32)इति क्वुन्‌प्रत्यये नलोपे चोदकशब्दस्य निष्पन्नत्वेन यौगिकत्वादुदककर्तृकप्राप्तिकर्मेत्यर्थे लक्षणायां प्राप्तपदस्य तात्पर्यग्राहकत्वेनोपयोगाच्चोत्तरपदलक्षणायामपि धातुप्रत्यययोस्तदर्थयोश्च ज्ञानस्याऽऽवश्यकत्वेन साम्यमेवेत्याशङ्क्योत्तरपद एव लक्षणायां मानान्तरं वक्ति-प्रत्ययानामित्यादि। संनिहितपदेति। स्वसंनिहितं सत्पूर्ववर्ति च यत्पदं तदर्थगतो यः स्वार्थः संख्याकर्मत्वादिस्तद्बोधकत्वं प्रत्ययानामित्यन्वयनियामकानुरोदाच्चोत्तरपद एव लक्षणा समुचितेत्यर्थः। राजपुरुषमानयेत्यत्र राज्ञि प्रत्ययार्थकर्मत्वाद्यन्वयो न, राज्ञः प्रत्ययपूर्ववर्तित्वेऽपि संनिहितत्वाभावात्। अन्यथा द्विवचनापत्तेः, पुरुषवद्राजानयनापत्तेश्चेति भावः। एवं कुण्डलिनं फस्येत्यादौ व्यवहिते कुण्डलादौ कर्मत्वाद्यन्वयापत्तिनिरासो ज्ञेयः। नन्वेवं घटादिपदेष्वपि चरमवर्णस्यैव वाचकता स्यात्, प्रत्ययाव्यवहितपूर्ववर्तित्वात्पूर्वपूर्ववर्णानां च वाचकतायां तात्पर्यग्राहकत्वेनोपयोगादित्येवं वैयाकरणोक्तां प्रतिबन्दीं निरासयितुमाह-घटादिपदे चेति। अतिरिक्तेति। घटादिपदघटकधात्वादिशक्यपेक्षयाऽतिरिक्ता वाचकता शक्तिरित्यर्थ। विशिष्टे कल्प्यते-विशिष्ट एव कल्प्यते। एवकारान्तर्भावेण व्याख्याने हेतुमाह--संकेतितत्वादिति। कोशादिनाऽभियुक्तव्यवहारेण च घटेत्येवमानूपूर्वीकसमुदायस्यैव कम्बुग्रीवादिमत्यर्थे संकेतितत्वेन बोधनादित्यर्थः। एवं पटादिशब्देष्वपि ज्ञेयम्। ननु व्यवहारादिना वाचकत्वस्य विशिष्टे निर्धारणेऽपि बोधकत्वं चरमवर्णस्यैव स्यादित्याशङ्क्याऽऽह-बोधकत्वस्यापीति। पर्याप्तिसंबन्धेन बोदजनकत्वाधिकरणत्वस्यापीत्यर्थः। अपिशब्देन वाचकत्वस्य संग्रहः। स च दृष्टान्तार्थः। तथआ च यथा वाचकत्वस्य पर्याप्तिसंबन्धेन प्रत्येकवर्णेऽसत्त्वमेवं बोधकत्वस्यापि पर्याप्तिसंबन्धेन प्रत्येकस्मिन्वर्णेऽसत्त्वादित्यर्थः। तेनाधिकरणत्वसंबन्धेन बोधकत्वस्य प्रतिवर्णे सत्त्वेऽपि न क्षतिरिति भावः। ननु चित्रगुरित्यत्र चित्रगोस्वामीति बोधान्यथानुपपत्त्या कल्प्यमाना लक्षणोत्तरपदवत्पूर्वपदेऽपि कल्प्या स्यादविशेषादित्यनुसंधाय ब्रूते--प्रकृते चेति। अत्यन्तसंनिधानेनेति। प्रत्ययाव्यवहितत्वरूपात्यन्तसंनिधानेनेत्यर्थः। उत्तरपद एवेति। प्रत्ययार्थान्वयसौकर्यमपि तत्रैव लक्षणाकरणे बीजमिति भावः। विशेष इति। प्रत्ययं प्रति पूर्वपदापेक्षयोत्तरपदस्यात्यन्तसंनिदानमेव विशेष इति उत्तरपद एव लक्षणेति भावः अथवा घटपटादिपदापेक्षया समासोत्तरपदलक्षणाया अन्वयसौकर्यादिकं विशेष इत्यर्थः। तथा च घटपटादिपदेषु चरमवर्णस्यात्यन्तं प्रत्ययसंनिधानेऽपि तस्यार्थबोधकत्वाननुभवात्समुदायस्यैव वाचकत्वं कल्प्यत इति भावः। किं च प्रत्ययात्यन्तसंनिधानेन चरमवर्णस्यैव वाचकत्वमस्तु, तच्चेष्टमेव नानिष्टमित्यत्र मीमांसकसंमतं दर्शयति--स्वीकृतं चेत्यादिना। चरमवर्मस्यैवेति। पूर्वपूर्ववर्णगततात्पर्यग्राहकत्वविशिष्टचरमवर्णस्येत्यर्थः। पूर्ववर्णगततात्पर्यग्राहकत्वं च पूर्वपूर्ववर्णानां यः श्रौतः साक्षात्करस्तज्जनितसंस्कारवत्त्वं, तादृशसंस्कारवत्त्वसहितचरमवर्मस्यैवेति। यावत्। तेन केवलचरमवर्णान्नार्थप्रत्ययो, नापि पूर्वपूर्ववर्णानर्थक्यमिति बोध्यम्।  
 एवं परस्परान्वययोग्यत्वरूपव्यपेक्षालणसामर्थ्यवादिनां नैयायिकमीमांसकादीनां मतमुपपाद्य तदयुक्तत्वे प्रतिपादयन्नाह--अत्रोच्यते इति। समासेऽपि व्यपेक्षैवेतिमतविषये दूषणमुच्यत इत्यर्थः। शक्यस्वीकार इति। समासे समुदायशक्त्यनङ्गीकार इत्यर्थः। तस्य--समासस्येत्यर्थः। प्रातिपदिकसंज्ञादिकमिति। आदिना सुब्लुक्, समुदायात्पुनः सुबुत्पत्तिः, अनुदात्तं पदमेकवर्जमित्यस्य प्रवृत्तिश्च गृह्यते। संज्ञादेरभावमुपपादयन्नाह-अर्थवत्त्वाभावेनोति। अर्थवत्सूत्रेऽर्थवदित्यत्र प्रशंसायां मतुप्। प्राशस्त्यं ब वृत्त्याऽर्थबोधजनकत्वम्शब्दशास्त्रप्रस्तावाच्छब्दस्वरूपमिति विशेष्यस्याध्याहारः। तथा च वृत्त्याऽर्थप्रतिपादकं यच्छब्दस्वरूपं तत्प्रातिपदिकसंज्ञकं भवतीत्यर्थः। न तु संबन्धमात्रैमतुपं स्वीकृत्य यथाकथंचिदर्थवत्त्वम्। तथा सति अनुकार्यानुकरणयोरभेदपक्षेऽनुकरणस्य वृत्त्याऽनुकार्यार्थप्रतिपादकत्वाभावेऽपि सादृश्यादिनाऽनुकार्यार्थस्मारकत्वेन यथाकथंचिदर्थवत्त्वसत्त्वात्प्रातिपदिकसंज्ञायां सुबुत्पत्त्या \`भूः सत्तायाम्। इत्यादि सविभक्तिकमैव निदेंष्टव्यं स्यात्, न तु-भू सत्तायामिति विभक्तिशून्यमिति तदसंगतमेव स्यादिति भावः। एवं च समासघटकपदयोः प्रत्येकं वृत्त्याऽर्थप्रतिपादकत्वेऽपि समुदाये शक्त्यनङ्गीकारेण राजपुरुषेत्यादिसमासस्य वृत्त्याऽर्थप्रतिपादकत्वाभावेन प्रातिपदिकसंज्ञा न स्यात्। ततश्चालौकिकप्रक्रियावाक्यस्थसुबलुङ्न स्यात्, अनुदात्तं पदमिति शेषनिघातश्च न स्यादित्यर्थः। न चाऽऽकाङ्क्षादिवशात्स्वस्वावयवान्यतरवृत्त्याऽर्थप्रतिपादकत्वरूपमर्थवत्त्वमर्थवत्सूत्रे ग्राह्यमिति वाच्यम्। गौरवात्। चित्रगुरित्यादौ तदसंभवाच्च। गोशब्दस्यैव लक्षणया विशिष्टार्थप्रतिपादकत्वात्। न चार्थबोधजनकत्वविशिष्टज्ञानविषयशब्दत्वमेवार्थवत्त्वं तत्र ग्राह्यम्। तच्चेकस्य पदस्य लक्षणया, अपरस्य पदस्य तत्र तात्पर्यग्राहकतया चेत्येवं समासरूपसमुदायस्याक्षतमेवेति न चित्रगुरित्यादौ प्रातिपदिकसंज्ञाद्यनुपपत्तिरिति वाच्यम्। तथा सति प्रत्येकमपि प्रातिपदिकसंज्ञासंभवेन प्रत्येकस्माच्छब्दाद्विभक्त्युत्पत्त्यापत्तेः। न चैकाच्‌द्विर्वचनन्यायेन समुदायादेव विभक्तिरुत्पत्स्यते, न प्रत्येकस्मादिति वाच्यम्। यत्र समुदायकार्येण तदवयवा अपि तत्कार्यभाजो जायन्ते तत्रैव तन्न्यायप्रवृत्तिस्वीकारात्। यथा पचू इति समुदाये द्विरुक्ते अ, अच्, प, इत्येवमन्येऽपि तदवयवा द्विरुक्ता भवन्ति। यथा वा मूलप्रदेशे वृक्षे प्रचालितेऽन्येऽपि तदवयवाः शाखादयः प्रचालिता भवन्ति तद्वदित्यर्थः। एकाचो द्वे प्रथमस्येत्यादिनिर्देशेन प्रत्येकस्माद्विभक्तिवारणे तु महद्‌गौरवमिति स्पष्टमेवेति भावः। नन्वेवं राजपुरुषादिसमासेऽर्थवत्सूत्राप्राप्तावपि कृत्तद्धितेत्युत्तरसूत्रे समासग्रहणादेव समासस्य प्रातिपदिकसंज्ञा स्यादिति शङ्कते-न च कृत्तद्धितेति। समासग्रहणादिति। सा-प्रातिपदिकसंज्ञा। तथा च समासग्रहणं विध्यर्थमित्यभिमानः शङ्कितुः। नियमार्थताया भाष्यसिद्धाया इति। सिद्धे सत्यारम्भो नियमार्थ इति न्यायेन समासस्य प्रातिपदिकसंज्ञासिद्धिं विना नियमार्थत्वासिद्धिः संज्ञासिद्धिश्च पूर्वसूत्रेणैव वक्तव्येति तदुद्देश्यार्थवत्पदार्थज्ञानं विना संज्ञासिद्धेर्वक्तुमशक्यत्वादर्थवत्सूत्रे यादृशमर्थवत्त्वं विवक्षितं तदुच्यते-अर्थशब्दान्मतुप्, अर्थशब्पश्चाभिधेयवचनः, एवं च वृत्त्याऽर्थबोधकं यत्तत्प्रातिपदिकसंज्ञमित्यर्थाद्‌वृत्त्याऽर्थप्रतिपादकत्वमर्थवत्त्वमित्यर्थः। वृत्तिशब्देन च लौकिकालौकिकसादारण्येन वृत्तिसामान्यमभिप्रेयते। तत्र यस्य शब्दस्यान्वये योऽर्थः प्रतियते, व्यतिरेके च व्यतिरिच्यते स तस्यार्थ इत्यन्वयव्यतिरेकसिद्धा वृत्तिर्लौकिकी इयमेवाभिधा, वाच्यवाचकभावः शक्तिरिति शब्दैर्व्यवह्रियते \`कर्तरि कृत्, तयोरेव कृत्यक्त, द्व्येकथोर्द्वि, तस्यापत्यम्, इत्यादिरलौकिकी। एतदनुसंधायेवोक्तं वृहद्वैयाकरणभूषणे पृष्ठे(162)अर्थवत्सूत्रेऽर्थवत्त्वमर्थप्रतीत्यनुकूलवृत्तिमत्त्वमात्रमिति। शक्तिलक्षणाद्योतनान्यतमसंबन्धोनार्थबोधजनकत्वमित्यर्थः। लघुमञ्जूषायां(प्रक.5पृष्ठं12)वृत्त्याऽर्थबोधकत्वभेवेति। शब्दरत्नटीकायां भैरव्यामपि-पूर्वसूत्रेऽर्थवत्त्वं वृत्तिमत्त्वसामान्यमभिप्रेतमिति। तथा चार्थवत्सूत्रेण प्रातिपदिकसंज्ञायाः सिद्धत्वात्समासग्रहणं नियमार्थमेव, न विध्यर्थम्। राजपुरुषादिसमुदाये सिद्धान्ते विशिष्टशक्तिस्वीकारादिति भावः। ननु सिद्धान्तेऽपि असूर्यंपश्याः, अश्राद्धभोजीत्यादावसूर्यमिति अश्राद्धमिति चासमर्थसमासः, अत्र नञर्थस्य सूर्यकर्मिकया दृशिक्रियया संबन्धो, न सूर्येण, सूर्यं न पश्यन्तीत्यर्थावगमात्, तथाऽश्राद्धमित्यत्रत्यञो भुजिक्रियया संबन्धो न श्राद्धेन, श्राद्धभोजननिषेधावगमात्। तथा चासमर्थसमासे वृत्त्याऽर्थप्रतिपादकत्वरूपार्थवत्त्वाभावात्तत्र संज्ञाविधानार्थमावश्यकं समासग्रहणमिति तदेवेदानीं समुदायशक्त्यनङ्गीकर्तृमते वृत्त्याऽर्ताभिधायकत्वाभावेऽपि समासे संज्ञाविधायकं स्यादिति चेन्मैवम्। असूर्यमित्यादावपि असूर्यमित्यादेः सूर्यकर्मकदर्शनाभाववति, श्राद्धकर्मकभोजनाभाववति च शक्तिकल्पनेनार्थवत्सूत्रेणाव सिद्धत्वात्। न च शशशृङ्गमित्यादौ शशीयशृङ्गस्यात्यन्ताप्रसिद्धेरर्थाभावेनानर्थकस्य संज्ञार्थं तदावश्यकं, अन्यथा प्रातिपदिकसंज्ञा न स्यादिति वाच्यम्। तत्रापि विशकलितप्रसिद्धं शृङ्गादिकमारोपितसंबन्धे शक्यं, नाम-गवादिष्वनुभूतं शृङ्गं शशमस्तकवर्तितया बुद्ध्योत्प्रेक्षितं शशशृङ्गपदावाच्यमतोऽर्थवत्सूत्रस्य प्राप्तिसत्त्वात्। किं च समासरूपधर्मिग्राहकात्, असूर्यललाटयोरिति मानादसूर्येत्यस्य प्रातिपदिकसंज्ञा सिध्यति। नहि प्रातिपदिकत्वं सुबुत्पत्तिं च विना समीपोच्चारितपदत्वरूपमुपपदत्वं निर्वहति। स्वाप्नपदार्थानुभवानुरोधेन बौद्धपदर्थस्याऽऽवश्यकत्वेन शशशृङ्गादौ बौद्धः शशशृङ्गादिरर्थो वाच्य इति स्पष्टं निबन्धेष्विति बोध्यम्। तथा च सिद्धान्ते समासग्रहणस्यनियमार्थत्वमेव। ननु विशिष्टशक्त्यस्वीकारे राजपुरुषादिसमासे प्रत्येकमवयवस्य वृत्त्याऽर्थप्रतिपादकत्वेऽपि समुदायस्य वृत्त्याऽर्थप्रतिपादकत्वरूपार्थवत्त्वाबावात्प्रातिपदिकसंज्ञा न प्राप्नोति तद्विध्यर्थमेवास्तु, नियमव्यावर्त्यस्य गामानयेत्यादेर्वृत्त्याऽर्थप्रतिपादकत्वाभावादेव प्रातिपदिकसंज्ञाया अप्राप्तेर्दोषाभावेन तस्य नियमार्थत्वाभावेऽपि न क्षतिः। नचाप्रत्ययस्येति निषेधाज्जन्मवान् कर्तेत्यादौ प्रातिपदिकसंज्ञान स्यादिति वाच्यम्। कृत्तद्धि त्युत्तरसूत्रेण तत्संभवात्। न च संज्ञाविधौ प्रत्ययग्रहणे तदन्तग्रहणं नास्तीति निषेधात्तदन्तविधेरसंभव इति वाच्यम्। केवलयोः कृत्तद्धितयोः संज्ञायाः प्रयोजनाभावेन तदन्तविधेरनिवार्यत्वादिति चेन्न। केवलकृत्तद्धितयोः प्रातिपदिकसंज्ञायां फिषोऽन्त उदात्त इति फिट्‌स्वरप्रवृत्तेरेव प्रयोजनत्वात्। न च मत्ययस्वरेण बाधान्न फिट्‌स्वरप्रवृत्तिसंभव इति वाच्यम्। येन नाप्राप्तिन्यायेन प्रत्ययस्वरापेक्षया प्रातिपदिकस्वरस्य सुब्धातौ धातुस्वरस्येव बलीयस्त्वात्। तथा च तदन्तविधेरभावाज्जन्मवानित्यादौ प्रातिपदिकसंज्ञा न स्यादिति चेन्न। उत्तरसूत्रे तदन्तग्रहणायार्थवदित्यनुवृत्तेरावश्यकत्वेन कृत्तद्धिता। नामनर्थकानामप्रसिद्धेर्वृत्त्याऽर्थबोधजनकत्वरूपार्थवत्त्वग्रहणेऽर्थवद्‌ग्रहणानुवृत्तिवैयर्थ्येन तत्सामर्थ्यात्समुदायशक्त्या विशिष्टार्थबोदजनकत्वरूपविशिष्टार्थवत्त्वमुत्तरसूत्रे गृह्यते। तादृशविशिष्टार्थवत्त्वं च न केवलकृत्ताद्धितानां संभवति, तत्र पारिभाषिकार्थवत्त्वाभावात्। ततश्च तादृशविशिष्टार्थवन्तौ यौ कृत्तद्धितावित्यभेदेन विशेषणविशेष्यभावानुपपत्तिरिति तदुपपत्तये कृत्तद्धितांशे तदन्तविधिः सिध्यतिकृत्तद्धितान्तेष्वेव पारिभाषिकार्थवत्त्वस्य सत्त्वात्। तथा च जन्मवानित्यादौ न संज्ञाया अनुपपत्तिः। एवं विशिष्टार्थत्त्वार्थकार्थवत्पदस्याभेदैन समासपदेनाप्यन्वयाद्विशिष्टार्थवान् यः समासस्तस्य प्रातिपदिकसंज्ञाविदानात्समासे विशिष्टसक्त्यनङ्गीकारे समासग्रहणेनापि न संज्ञा सिध्यति। तथा च समासग्रहणस्य विध्यर्थत्वं न संभवति। न चानुवृत्तार्थवत्पदस्य तदन्तविधिसिद्ध्यर्थं कृत्तद्धितयोरवान्वयोऽस्तु, न समासेऽपि प्रयोजनाभावात्। तथा च विशिष्टशक्त्यनङ्गीकारेऽपि समासस्य कृत्तद्धितेति सूत्रे समासग्रहणादेव संज्ञा सिध्येदिति वाच्यम्। तथा सति \`कृत्तद्धितसमासाः' इति द्वंद्वस्यासाधुतापत्तेः। श्रन्यतरस्य पाण्डित्ये मैत्र चैत्रो पण्डिताविति प्रयोगाभावात्। द्वंद्वघटकयावत्पदार्थ इतरपदार्थान्वय एव द्वंद्वस्य साधुत्वं, न तु तद्‌घटकयत्किंचित्पदार्थे इतरपदार्थान्वये, इत्यनुशासनतोऽभ्युपगमात्। सौत्रत्वात्साधुत्वकल्पनं त्वगतिकगतित्वाद्‌गौरवापादकमेव। परस्परसापेक्षाणां भेदानभ्युपगमेन समुदायरूपतामापन्नानामेकस्मिन्नर्थेऽन्वय एवेतरेतरयोगे समासः संभवति। परस्परसापेक्षत्वसूचनायैव चैत्रश्च मैत्रश्चेति वाक्ये प्रत्येकं चशब्दप्रयोगः। तयोः परस्परापेक्षित्वं च प्रत्यासत्त्या स्वसमभिव्याहृतपाण्डित्य एवेति परस्परोपक्षित्वलक्षणसामर्थ्यसत्त्वादितरेतरपोगद्वंद्वः समासो भवति। एकतरस्यापाण्डित्ये परस्परापेक्षित्वसामर्थ्याभावाद्‌द्वंद्व एव न प्राप्नोतीति तत्र द्वंद्वस्यासाधुत्वमुच्यते। एवं च द्वंद्वघटकयावत्पदार्थे, इतर(द्वंद्बाघटक)पदार्थान्वय एव द्वंद्वस्य साधुत्वं, न द्वंद्वघटकयत्किंचित्पदार्थे, द्वंद्वाघटकपदार्थान्वये, इति नियमो लभ्यते। इतरेत्यस्य द्वंद्वघटकीभूतपदार्थातिरिक्तेत्यर्थः। एवं सति वृत्तिघटकपदार्तथातिरिक्तस्य विशिष्टार्थबोधजनकत्वरूपानुवृत्तार्थवत्पदार्थस्य यदि कृत्तद्धितयोरेवान्वयः स्यान्नसमासे, तर्हि कृत्तद्धितसमासेति पदत्रस्य विशिष्टार्थबोधजनकत्वरूपेऽर्थवत्त्वे परस्परानपेक्षित्वेन परस्परसापेक्षत्वलक्षणसामर्थ्याभावात्समासो न स्यात्, किं तु \`कृत्तद्धितौ समासश्च' इत्येव निर्देष्टव्यं स्यात्। यस्माच्च तताऽकृत्वा पदत्रयस्येतरेतरयोगे द्वंद्वः कृतस्तस्मादनुवृत्तार्थवत्पदस्य समासपदेऽप्यन्वयः कार्य एव। तथआ च समासादौ विशिष्टशक्त्यनङ्गीकारेऽर्थवत्त्वाभावात्समासस्य संज्ञा न भवति। न चैवं समासादौ विशिष्टशक्त्नङ्गीकर्तृमते समासग्रहणं व्यर्थमेव स्यादिति तद्विधायकमेवास्तु समासश्च सौत्रत्वादुपपादनीय इति वाच्यम्। तथा सति बहुपटच इत्यत्र जसन्तात्पूर्वं बहुचि कृते तस्य तद्धितान्तत्वाभावान्नोत्तरसूत्रेण संज्ञा प्राप्नोति। नापि पूर्वसूत्रेण, प्रकृतिप्र्तयययोः प्रत्येकं वृत्त्याऽर्थप्रतिपादकत्वेऽपि समुदायस्य वृत्त्यार्थप्रतिपादकत्वाभावात्। तथा च चितः सप्रकृतेरिति वचनेन चित्त्वप्रयुक्तान्तोदात्तत्वं वकारोत्तरवर्तिनोऽकारस्य स्यात्, बहुपटवः इति, इष्यते तु टकारोत्तरवर्तिनोऽकारस्य बहुपटवः, इति। प्रतिपदिकसंज्ञायां सत्यां तु अन्तरङ्गानपि विघीन् बहिरङ्गो लुग्बाधते, इति न्यायेन प्रथमजसो लुगुत्तरमवे प्रवर्तते स्वर इतीष्टसिद्धिः। न च तद्धितशब्दस्य तद्विशिष्टपरतया कृत्तद्धितेतिसूत्रेणैवात्र प्रातिपदिकसंज्ञेति वाच्यम्। पचतकीत्यादावतिप्रसङ्गात्। अव्ययसर्वनाम्नामित्यत्र तिङश्चेत्यनुवर्तनात्पचतीति तिङन्तस्याकच्। बहुपटवस्तिष्ठन्तीति वाक्यस्य तद्धितविशिष्टत्वात्तत्रातिप्रसङ्गाच्च। एवं च बहुपटव इत्यत्रावस्यमेष्टव्या संज्ञा न स्यादित्येको दोषः। अपरश्च मूलकेनोपदंशमित्यत्र तृतीयाप्रभृतिन्यन्यतरस्यामिति समासाभावपक्षे कृदन्तत्वात्प्रातिपदिकसंज्ञापत्तिः स्यात्। न च समुदायोत्तरं कृद्विहित इति न तत्कृदन्तमिति वाच्यम्। कृद्‌ग्रहणे गतिकारकपूर्वस्यापि ग्रहणमिति परिभाषया विशिष्टग्रहणसंभवात्। मूलकस्योपदंशनकर्मत्वं भुजौ करणत्वं चास्ति, विभक्तिस्तु प्रधानक्रियां प्रति करणत्वप्रयुक्ता तृतीयैव कृतेति मूलकस्योपदंशनकारकत्वाक्षतेः। तथा च मूलकेनेति विभक्तेर्लुक् स्यात्। न च समासतदभावयोरैकरूप्ये समासविकल्पे फलाभाव इति वाच्यम्। समासे उत्तरपदप्रकृतिस्वरः असमासे तूदात्तद्वयमिति स्वरविशेषस्य तत्फलत्वसंभवात्। तथा चात्रापि दोष एव। किं च वृत्त्याऽर्थप्रतिपादकत्वमर्थवत्त्वमर्थवत्सूत्रे गृह्यते चेद्विशिष्टशक्तिमस्वीकुर्वतां प्राचीनवैयाकरणानां मते हरिषु करोषीत्यादौ प्रकृतिप्रत्ययोः प्रत्येकं वृत्त्याऽर्थप्रतिपादकत्वेऽपि समुदायस्य वृत्त्याऽर्थप्रतिपादकत्वाभावात्संज्ञा न प्राप्नोतीति प्रत्ययान्तपर्युदासो विफलः, तत्सार्थक्याय प्रकृति त्ययसमुदायस्य प्रातिपदिकसंज्ञा भवतीति कल्प्यते। कृत्तद्धितान्तयोः प्रत्ययान्तत्वान्निषेधे प्राप्ते विध्यर्थ(प्रतिप्रसवार्थ)मुत्तरसूत्रे कृत्तद्धितग्रहणम्। बहुपटव इत्यत्र प्रकृतिप्रत्ययसमुदायत्वात्प्रातिपदिकसंज्ञायं सत्यां सिद्ध इष्टः स्वरः। तथाऽपि बहुपटव इत्यत्रेष्टस्वरसिद्ध्यर्थं प्रत्ययान्तपर्युदासोऽवश्यं वक्तव्य इति गौरवमेव दोषः। विशिष्टशक्तिस्वीकारे कृत्तद्धितान्तयोर्वृत्त्याऽर्थप्रतिपादकत्वेनार्थवत्सूत्रेणैव संज्ञायाः सिद्धत्वाद्धात्तोः प्रत्ययान्तस्य च चेद्भवति संज्ञा तर्हि कृत्तद्धितान्तयोरेवेति नियमेन धातुपर्यदासः प्रत्ययान्तपर्युद सश्च प्रत्याख्यातो भाष्ये। न चोत्तरसूत्रे संज्ञाविधौ प्रत्ययग्रहण इति निषेधात्तदन्तग्रहणं न स्यात्। कृत्तद्धितान्तयोर्विशिष्टार्थप्रतिपादकत्वाभावेनार्थवदित्यनुवृत्तिसामर्थ्यादपि न तदन्तविधेः संभवः। किं तु प्रत्ययपर्युपदासान्निषेधे प्राप्ते केवलप्रत्ययोरेव संज्ञाविधानार्थं कृत्तद्धितग्रहणमिति वाच्यमिति चेन्न। भाष्ये प्रत्ययपर्युदासानुक्तेर्वृत्त्वाऽर्थप्रतिपादकत्वात्प्रत्ययस्यार्थवत्सूत्रेणैव सिद्धेः पुनस्तद्‌ग्रहणं तदन्तार्थमेवेत्यनुमीयते। नच सिद्धे सत्यारम्भो नियमार्थ इति न्यायेन प्रत्ययस्य चेद्भवति संज्ञा तर्हि कृत्तद्धितयोरेवेति नियमार्थं तद्‌ग्रहणमिति वाच्यम्। प्रत्ययपर्युदासानुक्तिपरभाष्यविरुद्धत्वात्। प्रत्ययपर्युदासानुक्तिभाष्यात्प्रत्ययस्य संज्ञायामपि फलाभावदोषाभावयोरवगमात्। फलदोषयोः संभवेऽवश्यं स पर्युदास उक्तः स्यात्। तथा च तदन्तसंज्ञार्थमेवेति बहुपटव इत्यत्र प्रातिपदिकसंज्ञार्थं प्रत्ययान्तपर्युदासः कर्तव्य इति गौरवमेको दोषः। अपरश्च मूलकेनोपदंशमित्यादौ कृद्‌ग्रहणपरिभाषया कृदन्तत्वात्संज्ञा प्राप्नोतीति दोषः। एवं च न प्राचीनवैयाकरणोक्तरीत्या क्लॄप्तशक्त्योपपत्तिर्भवतीति सर्वत्र समासादौ विशिष्टशक्तिः स्वीकार्येत्यभिप्रायः। सा च विशिष्टशक्तिः कृत्तद्धितादिपञ्चवृत्तिष्विव वाक्येऽप्याश्रयणीया। इयान् परं विशेषः-कृत्तद्धितादिपञ्चवृत्तिषु वर्तमाना विशिष्टशक्तिरेकार्थीभावशब्देन व्यवह्रियते, न वाक्ये वर्तमानेति। वाक्ये विशिष्टशक्तिस्वीकारादेव \`वाक्यप्रतिषेधोऽर्थवत्त्वात्' वाक्यस्य प्रातिपदिकसंज्ञायाः प्रतिषेधः कर्तप्यः, कुतः? अर्थवत्त्वात्, वाक्यस्य विशिष्टार्थवत्त्वादित्यर्थः। इत्युक्त्वा \`न वै पदार्थादन्यस्यार्थस्योपलब्धिर्भवति वाक्ये' पदानि स्वस्वमर्थं प्रतिपादयन्ति वाक्यम्। पदार्था एव त्वाकाङ्क्षायोग्यतासंबिधिवशात्परस्परसंसृष्टा वाक्यार्थः। न तु वाक्यं वाक्यार्थो वा पृथगस्तीति। एवं च पदार्थैरवाऽऽकाङ्क्षादिभिः संसर्गस्य गम्यमानत्वान्न तत्र वाक्यशक्तिक्वाक्यस्यातिरिक्तस्याभावाच्चेत्याशङ्क्य तदुपरि सिद्धान्त उक्तः-\`पदार्थादन्यस्यानुपलब्धिरिति चेत्पदार्थाभिसंबन्धस्योपलब्धिः,' देवदत्त गामभ्याज शुक्लामिति वाक्यस्थपदानां सामान्ये वर्तमानानां यद्विशेषेऽवस्थानं स वाक्यार्थः, तस्मात्प्रतिषेधो वक्तव्य इत्यर्थवत्सूत्रे भाष्य उक्तम्। अत्र केयटः-ध्वनिव्यङ्ग्यं नित्यं वाक्यं विशिष्टार्थस्य=विशेषणत्वादिविशिष्टस्यार्थस्य, पदार्थसंसर्गरूपस्य वाचकम्। अन्यथा ह्यशाब्दो वाक्यार्थः स्यादिति। सामान्ये वर्तमानानां--विशेषणविशेष्यत्वरहितस्वस्वार्थे वर्तमानानामित्यर्थः। विशेषेऽवस्थानं--विशेषणत्वादिविशिष्टे पदार्थसंसर्गरूपे वाक्यार्थेऽवस्थानमित्यर्थः। यदि च पदार्थसंसर्गो वाक्यशक्यो न स्यात्तर्हि वाक्यार्थस्याशाब्दत्वेनाप्रामाण्यादनाश्वासेन \`ज्योतिष्टोमेन स्वर्गकामो यजेत' इत्यादिः श्रौतव्यवहारो लौकिकव्यवहारश्च सर्व उच्छिन्नः स्यादित्यनेन प्रघट्टकेन पदार्थसंसर्गरूपे वाक्यार्थे वाक्यस्य शक्तिः समाश्रयणीयैवेति सिध्यति। एवं च समासस्य शक्तिवृत्त्याऽर्थप्रतिपादकत्वेनार्थवत्त्वादर्थवत्सूत्रेणैव संज्ञासिद्धेः समासग्रहणं नियमार्थं संपद्यते। नियमाकारश्च--यत्र संधाते पूर्वो भागः पदं, उत्तरश्च प्रत्ययो नेत्येवंरूपो मनोरमोक्तो बोध्यः। तेन च मूलकेनोपदंशमित्यत्र कृशक्त्यभावेन शक्यसंबन्धरूपसक्षणाया अप्यसंभवेन लाक्षणीकार्थवत्त्वस्याप्यसंदन्तत्वात्प्राप्ता, गामानयेत्यादिवाक्यस्याप्रत्ययान्तत्वादर्थवत्सूत्रेण प्राप्ता च संज्ञा न भवति। ततश्च सुब्लोपादिकं न भवतीति दोषाभावः। वहुपटव इत्यस्य नियमाकारकुक्षिप्रविष्टत्वाभावादर्थवत्सूत्रेण संज्ञासिद्धिरिति सर्वं सुस्थम्। यत्तूच्यते यद्यर्थवत्सूत्रे वृत्त्याऽर्थप्रतिपादकत्वरूपमर्थवत्त्वं गृद्यते तर्ह्येकार्थीभावस्य वृत्तिमात्रे सत्त्वात्त्कृत्तद्धितान्तयोः समासस्य चार्तवत्सूत्रेणैव संग्रहात्सुबन्ततिङन्तयोरेकार्थीभावाभावेनासंग्रहादर्थवत्सूत्रे प्रत्ययान्तपर्युदासस्य कृत्तद्धितेति सूत्रस्य च वैयर्थ्यापत्तिदुर्वारेति। तन्न। क्विबन्तदातुनां क्विब्लोपे सति छिद् भिद्, इत्यादावधआतुरिति पर्युदासात्, इयान् इयदित्यादाविदम्‌शब्दात्परस्य वतुपो वकारस्य घकारादेशे तस्येयादेशे च इदंकिमोरीश्‌की, इतीदंशब्दस्येशादेशे तस्य यस्येति चेति लोपे, इयत्, इति केवलं प्रत्ययरूपमवशिष्टं, तत्राप्रत्यय इति पर्युदासात्संज्ञानापत्तेः। विधायकाभावात्। तदर्थं कृत्तद्धितग्रहणस्य विध्यर्थत्वे प्रागुक्तेषु मूलकेनोपदंशं, दश दाडिमानीत्यादिषु दोषप्रसङ्ग इति समासग्रहणं नियमार्थमिति बोध्यम्। एवं प्राचीनवैयाकरणरीत्या समासे शक्त्यस्वीकारे क्लृप्तशक्त्योपपत्तिर्न भवतीति प्रतिपाद्याथ नैयायिकादिरीत्या लक्षणयाऽप्युपपत्तिर्न भवतीति ब्रूते-समासवाक्ये शक्त्यभावेनेत्यादि। समासें विशिष्टशक्त्यस्वीकारे समासरूपवाक्यस्य कस्मिंश्चिदप्यर्थे शक्तिर्नास्तीति समासस्य शक्यार्थाभावाच्छक्यसंबन्धरूपलक्षणाया अपि वक्तुमशक्यत्वाल्लाक्षणिकार्थवत्त्वस्यापि समासेऽसत्त्वान्न लक्षणया नैयायिकादिरीत्याऽप्युपपत्तिर्भवतीति सर्वत्र समासे विशिष्टशक्तिस्वीकार आवश्यकः। अवेदं बोध्यम्--न्यायवैशेषिकादिमते वाक्ये लक्षणा नास्ति। स्ववाच्यसंबन्धो लक्षणा इति तल्लक्षणात्। स्वं-गङ्गापदं, तच्छक्योऽर्थः जलप्रवाहविशेषः, तस्य साक्षात्संबन्धः संयोगाख्यस्तीरे, सोऽर्थनिष्ठः संबन्ध एव गङ्गाशब्दे आरोपितो लक्षणेति समन्वयः। तेन चाऽऽरोपितेन शब्दव्यापारेम गङ्गापदाल्लक्ष्यभूततीरोपस्थित्या गङ्गातीरे घोष इति शब्दबोधो भवति। स्वशक्यसंबन्धो लक्षणेत्युक्तेः। स्वस्य-पदस्य, लक्षपार्थेन परम्परासंबन्धो यः स एव लक्षणेत्यभिप्रेतमिति गम्यते। यतः पदस्य साक्षात्संबन्धः शक्यार्थेनेव, तस्यैव पदस्य लक्ष्यार्थेन परम्परासंबन्धो यः सैव लक्षणा। साक्षात्संबन्ध एव शक्तिर्वाच्यवाचकभावोऽभिधावृत्तिरिति वा भण्यते। परम्परासंबन्धस्तु लक्षणा, जघन्यवृत्तिरिति चोच्यते। एवं च पदसमुदायरूपस्य वाक्यस्य कस्मिंश्चिदप्यर्थे शक्यभावेन वाक्यशक्यप्रसिद्धेः कथं तत्र शक्यसंबन्धात्मिका लक्षणा घटेत। वाक्यशक्याप्रसिद्ध्या तच्छक्यसंबन्धरूपलक्षणाया अपि वाक्येऽप्रसीद्धिरिति भावः। मीमांसकास्त्वेवं मन्यन्ते-यदि वाक्ये लक्षणा न स्वीक्रियते कथं यदि तर्हि गभीरायां नद्यां घोष इत्यत्र लक्षणा। तत्र प्रत्येकं पदेषु लक्षणा न संभवति। यदि गभीरपदं तीरलक्षकं, तर्हि नद्यामित्यनेन सहानन्वयापत्तेः। नहि तीरं नदी। गद्यामित्यनेनानन्वयापत्तेरेव नापि नदीपदं च नदीतीरपरमिति पदद्वये प्रत्येकं सा। तथा सति गम्भीर्येविशिष्टा या नदी, तादृशनदीतीराप्राप्तिप्रसङ्गात्। तस्मात्पदलक्षणाया वक्तुमशक्यत्वेन वाक्येऽपि साऽवश्मभ्युपेया। परं तु वाक्ये शक्तिरेव नास्तीति क्थ तत्र शक्यसंबन्धरूपा लक्षणेति चेत्तर्हि स्वबोध्यसंबन्ध एव लक्षणालक्षणमस्तु। बोध्यत्वं च शाब्दबोधे भासमानत्वम्। स्वं-राजपुरुषेत्यादिसमासरूपं वाक्यं, तस्य साक्षात्संबन्धो वाक्यावयवराजपुरुषपदाभ्यां, तयोश्च पदार्थसंसर्गरूपवाक्यार्थेनेति वाक्यस्य परम्परया वाक्यार्थेन संबन्धाल्लक्षणसमन्वयः। पदानुपस्थाप्यस्यापिलक्ष्यतावच्छेदकतीरत्वादेः शाब्दबोधे भानसत्त्वाद्यथा बोध्यत्वं तद्वत्पदानुपस्थितस्यापि पदार्थसंसर्गरूपवाक्यार्थस्य शाब्दबोधे भानसत्त्वाद्बोध्यत्वम्। तता च यथा पदीयशक्यता शक्तिवृत्तिबोध्या, तथा परम्परासंबन्धविशिष्टः पदार्थसंसर्गरूपो वाक्यार्थेऽपि वाक्यबोध्यो भवति। ततश्च बोध्यसंबन्धरूपा लक्षणा पदवद्वाक्येऽप्यस्तीति वाक्यमपि लक्षकमिति। एवं च राजपुरुष इत्यादिसमासवाक्येन पदार्थसंसर्गरूपो वाक्यार्थो गङ्गायां घोष इत्यत्र गङ्गापदेन तीरमिव लक्ष्यत इति मीमांसकमतेन वाक्येऽपि लक्षणा सिध्यति। तदुक्तं-\`सर्वत्रैव हि वाक्यार्थो लक्ष्य एवेति च स्थितम्' इति। वाक्ये लक्षणास्वीकारादेव प्राभाकरा अप्यर्थवादवाक्ये प्राशस्त्यलक्षणां मेनिरे। तदुक्तं नयविवेकटीकायां वरदराजेन-यद्यप्येकैकपदसंबन्धिता प्राशस्त्ये नास्ति, एकैकपदादप्रतीतेस्तथाऽपि समुदायसंबन्धिताऽस्त्येवेति। अत एव ग्राहवती नदी, इति वाक्यस्यात्र मा स्नाहीत्यर्थे लक्षणेत्युघोषः संगच्छते। तदेतन्नैयायिका न सहन्ते-यदुक्तं गभीरायां नद्यां घोष इत्यत्र वाक्यलक्षणेति तदसारम्। तत्र तदीपदमेव गभीरनदीतीरलक्षकं, न तु वाक्यं, गभीरपदं तु तादृशलक्षणायां तात्पर्यग्राहकमिति न तस्य वैयर्थ्यं नाप्यनन्वयापत्तिदोषः। एवं च पदलक्षणयैव निर्वाहे वृथैव वाक्यलक्षणायां मीमांसकादर इति भावः। किं च स्वबोध्य स्वनिष्ठबोधकतानिरूपितबोध्यतावदर्थसंबन्ध इत्यर्थो वाच्यः। तत्र बोधकत्वं किं वृत्त्या बोधजनकत्वमथवा ज्ञानजनकज्ञानविषयत्वम्। नाऽऽद्यः। वाक्ये लक्षणाभावप्रसङ्गात्। वाक्यार्थस्य वृत्त्यबोध्यत्वात्। नान्त्यः। कभ्बुग्रीवादिमदर्थज्ञानजनकज्ञानविषयत्वं घटेतिसंघातस्येव तदवयवघकारादीनामप्यस्तीति प्रत्येकं वर्णानामर्थवत्त्वापत्त्या विभक्त्युत्पत्त्या नलोपादिबहूप्लवापत्तेः। तस्मात्स्वशक्यसंबन्धो लक्षणेत्येवमुररीकरणीयम्। तथा च समासे शक्यभावेन शक्याप्रसिद्ध्या लक्षणाया असंभवेन प्रातिपदिकसंज्ञानुपपत्तिस्तदवस्यैवेति तन्निरासार्थं समासे पिशिष्टशक्तिस्वीकार आवश्यक इति भावः। अथ सूत्रन्यासान्तरेण समासे प्रातिपदिकसंज्ञां साधयितुमाह--तिप्‌तसूझीत्यारभ्येति। तिप्तस्o(3-4-78)इत्यत्रत्यं तिशब्दमारभ्येत्यर्थः। स्वौजस्---ड्‌योस्पुप्(4-1-2)सुबिति पकारेण प्रत्याहार इत्यर्थः। भाष्यसिद्ध इति। \`अप्रत्यय इति चेत् तिवाकादेशे प्रतिषेधो वक्तव्यः, काण्डे कुड्ये, इत्यर्थवत्सूत्रभाष्यसिद्ध इत्यर्थः। अत्र तिवेकादेश इति प्रतीकमुपादाय तिपस्थिशब्दादारभ्य सुपः पकारेण प्रत्याहार इति कैयटो व्याख्यत्। अतिप्प्रातिपदिकमिति। एवं सूत्रं करणीयमित्यर्थः। कृतमिति। अलमित्यर्थः। अर्थवदादिसूत्रद्वयं नाऽऽरन्भणीयं, किंतु अतिप्प्रातिपदिकं, समासश्च, इत्येवं सूत्रद्वंय करणीयम्। सुप्तिङन्तभिन्नं प्रातिपदिकसंज्ञमित्यर्थात्समासस्यापि संज्ञा सिध्यतीति समासग्रहणं नियमार्थमित्यर्थः। समासस्यापीति। समासस्य तिबन्तभिननत्वात्। तिपः प्रत्ययत्वेन प्रत्ययग्रहणे यस्मादिति परिभाषायाः प्रवृत्तेरिति भावः। अर्थवत्त्वावश्यकत्वेनेति। अर्थ वच्छब्दघटकानर्थकवर्णेषु प्रत्येकं संज्ञावारणायातिप्रातिपदिकमित्यत्रार्थवदिति विशेषमप्रवेशस्याऽऽवश्यकत्वेनेत्यर्थः। ननु संख्याकर्मादेरभावादेकैकस्माद्वर्णात्सुबुत्पत्तिर्न भविष्यति, औत्सर्गिकैकवचनमपि गमकसत्त्व एवेति स्पष्टम्। अत एव ङ्यापूत्सूत्रे भाष्ये तत्सूत्राभावे तिङन्तेभ्यः सुबुत्पत्तिमाशङ्क्यैकत्वादीनामुक्तत्वान्नेति समाहितम्। एवं च फलाभावात्प्रतिवर्णं प्रातिपदिकसंज्ञाऽपि न भविष्यतीति चेत्तथाऽपि दश दाडिमानि, षडपूपाः, इत्याद्यनन्वितार्थकसमुदायस्य संज्ञावारणायार्थवदिति विशेषणस्याऽऽवश्यकत्वम्। तत्र प्रातिपदिकत्वे सति सुपो धात्विति लुक् स्यात्। नियमार्थसमासग्रहणेन वु न वारणं कर्तुं शक्यम्। नियमस्य सजातीयापेक्षतया परस्परान्वितार्थकसमुदायस्यैव तेन वारणात्। अत एव गवित्याहेत्यादो समुदायस्य न प्रातिपदिकत्वमिति स्पष्टं शब्देन्दुशेखरादौ। समासाव्याप्तीति। समासस्य शक्त्या लक्षणया वा विशिष्टार्थप्रतिपादकत्वाभावेनार्थवत्त्वाभावादतिप्‌प्रातिपदिकमिति न्यासेऽपि प्रातिपदिकसंज्ञाया अप्राप्तिरित्यर्थः। ततश्च प्रातिपदिकसंज्ञादिरूपकार्येण धूमेन वह्निरिव समासस्यार्थवत्त्वमनुमीयत इति भावः। समासग्रहणस्य विध्यर्थत्वे तु मूलकेनेत्यादिपूर्वोक्तदूषणप्रसङ्ग इति भावः। ननु समासग्रहणस्य विध्यर्थत्वेऽपि कृद्‌ग्रहण इति परिभाषाया ज्ञापकसिद्धतया सार्वत्रिकत्वाभावात्कृत्तिद्धेतत्यत्राप्रवृत्त्या न मूलकेनोपदंशमित्यत्रातिप्रसङ्ग इत्यतो दूवणान्तरमाह-किं चैवमिति एवं-समासे विशिष्टशक्त्यनङ्गीकारे। अनन्वयापत्तिरिति। चित्रगुमित्यादौ गवादिपदार्थे कर्मत्वाद्यनन्वयापत्तिरित्यर्थः। तत्रैव हेतुमाह--प्रत्ययानामित्यादि। यस्मात्प्रत्यमो विधीयते सा प्रकृतिः, दतर्थेनान्वितो यः स्वार्थः कर्मत्वादिरूपः, तद्बोधकता प्रत्ययानामिति नियमशरीरम्। प्रत्ययाश्च विभक्तिकृत्तद्धिताख्याता इति तस्यार्थः। एवं च प्रकृतीत्वं यत्ययविधानावधित्वं, न तु प्रत्ययाव्यवहितपूर्वत्वम्। ततश्च समासोत्तरपदस्य प्रत्ययविधानावधित्वरूपप्रकृतित्वाभावेन न कर्मत्वाद्यन्वयः संभवतीति भावः। यत्तु प्रत्ययानां त्वसंनिहितपदार्थगतस्वार्थबोधकत्वमित्येव व्युत्पत्तिरिति तन्नेत्याह-अर्धपिप्पलीत्यादाविति। आदिना पूर्वकाय इत्यादेरितरेतरद्वंद्वस्य च संग्रहः। उपकुम्भमितियत्र कुम्भनिरूपितसामीप्यवम्तं, पिप्पीसंबन्ध्यर्धं चाऽऽनयेतिबोदाद्विभक्त्यर्थस्ग पूर्वपदार्थेऽन्वयेन प्रत्ययानां स्वसंनिहितपदार्थेति। नियमस्य व्यभिचारः। संनिहितत्वं चाव्यवहितपूर्वत्वेनानुसंधीयमानत्वत्। ततश्चोपकुम्भमित्यादावुपपदार्थादेः प्रत्ययपूर्वत्वेऽपि व्यवहितत्वेनाब्यक्हितत्वरूपकारणाभावेऽपि कार्यसत्त्वरूपो व्यभिचार इति भावः। ननु संनिहितत्वं नाव्यवहितपूर्वत्वं, धवखदिरावित्यादो धवादिपदार्थे विभक्त्यर्थान्वयापत्ते। किं तु संनिहितत्वेनानुशासनबोधितत्वम्। तच्च धवादिपदार्थानामिवोपादिपदार्थानामप्यस्तीत्याशङ्कते-न चेत्यादिना। तत्रापीति। उपकुम्भादिसमासेऽपीत्यर्थः। आनुशासनिकोति। संनिहितत्वेनानुशासनबोधितत्वरूपानुसासनिकसंनिधेर्विवक्षितत्वे यादृशोऽर्थः संपन्नस्तमाह--यत्पदोत्तरं याऽनुशिष्टेति। समासोत्तरमनुशासनसत्त्वेऽपि समस्यामानपूर्वपरादिपदोत्तरं कथमनुशासनमत आह--समासे चेत्यादि समासस्यानेकपदसमूहरूपत्वात्समूहस्य च तद्‌घटप्रत्येकपदानतिरिक्तत्वात्समासरूपप्रातिपदिकाद्विहितविभक्तेस्तत्तत्पदसंनिहितत्वमित्यर्थः। यद्वा समस्यमानपदेति। समस्यमानं पदं च समासघटकीभूतं पदं-पूर्वं परं मध्यमं च। तथा चाव्ययीभावेऽव्ययं, एकदेशिसमासे एकदेशावाचिपदं, द्वंद्वे सर्वाण्यपि पदानि समस्यमानानीति तत्तदर्थे विभक्त्यर्थान्वयः अव्ययीभावादिसमासेऽव्ययं सुबन्तेन समस्य इत्यादिनाऽव्ययादेरेव समसनक्रियाकर्मत्वं त्रोध्यते। तेन संनिहितत्वेनानुशासनबोधितत्वं समासे क्वचित्पूर्वपदार्थे क्वचिदुत्तरपदार्थे क्वविद्यावत्समस्यमानपदार्थे इति तत्रैव विभक्त्यर्थान्वय इत्यत्र तत्तदनुसासनमेव नियामकम्। इति चेन्न-विशिष्टस्यैवेति। समासग्नहणस्य नियमार्थत्वादर्थवत्सूत्रेणैव समासस्य प्रातिपदिकसंज्ञा वाच्या सा च राजपुरुषेत्यादिविशिष्टसमुदायस्यैवेति प्रातिपदिकात्स्वादयो भवन्ती, त्यनेन समासरूपसमुदायोत्तरमेव विभक्तेरनुशासनं सिध्यति न समस्यमानपदोत्तरमिति शास्त्रबोधितसंनिहितत्वमपि उपकुम्भमित्यादौ विशिष्टस्यैव न केवलपूर्वपदस्येति कृत्वोक्तस्थले व्यभिचारो दुर्वार इति ज्ञेयम्। ननु प्रकृत्यर्थान्वितैत्यादिपूर्वोक्तनियमशरीरे पर्याप्तिसंबन्धेन प्रकृतित्वाधिकरणार्थे, इत्यनिवेश्य आश्रयतासंबन्धेन प्रकृतित्वाधिकरणार्थे विभक्त्यर्थान्वय इत्येव व्युत्पत्तिः कल्प्यते। तथा चोपकुम्भमर्धपिप्पलीत्यादौ पूर्वपदार्थे आश्रयतासंबन्धेन प्रकृतित्वसत्त्वान्न तत्र विभक्त्यर्थान्वयानुपपत्तिरित्याशङ्कते-अथ प्रकृतित्वाश्रय इत्यादिना। कल्प्यत इति। आश्रयतासंबन्धेन प्रकृतित्वाश्रयार्थे, इत्येव कल्प्यत इत्यर्थः। आश्रयतासंबन्धेन प्रकृतित्वं चोत्तरपद इव पूर्वपदेऽपीति नोक्तदोष इति भावः अन्वयप्रसङ्गादिति। अपर्याप्त्याख्याश्रयतासंबन्धेन प्रकृतित्वस्य पङ्कादिषु सत्त्वात्तत्राऽऽनयनदिक्रियानिरूपितकर्मत्वान्वयापत्त्या पङ्कमानयेत्यादिबोधापत्तेः। न चेष्टापत्तिः, तादृशशाब्दबोधाननुभवादिति भावः। एवमसंनिहितप्रकृत्यर्थे दूषणमभिधाय संनिहितप्रकृत्यर्थेऽपि तदभिधातुं ब्रूते-अघटमानयेत्यत्रेति। आश्रयतासंबन्धेन प्रकृतित्वसत्त्वात्संनिहितत्वाच्च घटेऽपि कर्मत्वान्वये नञ्‌घटितवाक्यादपि घटमानयेत्यनिष्ठबोधापत्तेः। आरोपितघटं, घटभिन्नं वाऽऽनयेत्यनुभवसिद्धः शाब्दबोध इति भावः। पूर्वोक्तस्थले दण्डादिविशिष्टे क्रियाम्वये विशेषणीभूतदण्डादावप्यन्वये कदाचिदिष्टापत्तिः स्यात्, अघटमित्यत्र तु न कस्यापि घटे आनयनकर्मत्वान्वयोऽनुभवसिद्ध इति तत्त्वम्। विशेषणतया न तत्रेति। प्रकृतिजन्यप्रतीतिविशेष्य एव विभक्त्यर्थान्वय इति नियमादित्यर्थः। चित्रगुरित्यत्र स्वामिनस्तु प्रकृतिजन्यप्रतीतिविशेष्यतया न तत्र विभक्त्यर्थान्वयानुपपत्तिः। आनयनाद्यन्वय इति। आनयादिक्रियानिरूपितकर्मत्वान्वय इत्यर्थः। ननु यत्किंचित्प्रकृतिजन्यप्रतीतिविशेएषणे न विभक्त्यर्थान्वय इति चेत्तन्न युक्तमित्याह-पाकान्नील इत्यादिना। अत्रः नील शब्दो नीलरूपवदर्थपरः सुखिशब्दश्च सुखविसिष्टबोधकः। तथा च स्वाश्रयेऽर्थे विशेषणयोर्नीलरूपसुखयोः पञ्चम्यर्थजन्यताया अन्वयः। पाकजन्यं यन्नीलरूपं तद्‌वान्, धर्मजन्यं यत्सुखं तद्वान्, इति बोदानुभवानुरोधात्। नन्वेकत्र विशेषणतयाऽन्वितस्य परत्र विशेषणतया नान्वयः, इत्येव कल्प्यते, नतु एकत्र विशेषणतयाऽन्वितस्य परत्र विशेष्यतया नान्वय इति। तथा च दण्डिनं पूजयेत्यादौ दण्डिनि पुरुषे विशेषणतयाऽन्वितस्य दण्डस्य परत्रपूजनक्रियायां विशेषणत्वेनान्वयोऽव्युन्पन्न इति, न दण्डादौ पूजनादिक्रियाकर्मत्वान्वयापत्तिः। पाकान्नील इत्यादौ तु स्वाश्रये विशेषणत्वेनान्वितयोर्नीलरूपसुखयोः परत्र-पञ्चम्यर्थजन्यतायां विशेष्यत्वेनान्वये प्रतिबन्धकाभावान्न नीलादौ पाकादिजन्यत्वान्वयानुपपत्तिरपीति चेन्नैतद्युक्तम्। शूली पूज्य इत्यादौ शूलिनि महेश्वरै विशेषणतयाऽन्विते ध्येयम्। अथान्यदपि दूषयि तुमनुवदति--यच्च प्रकृत्यर्थत्वमिति। तज्जन्थेति। तच्छब्देन प्रकृतेः परामर्शः। प्रकृतिजन्येत्यर्थः। ज्ञानविषयत्वमात्रमीति। मात्रशब्देन वृत्त्याऽबिधेयत्वस्य व्यावृत्तिः। तथा च प्रकृतिजन्वज्ञानविषयत्वं प्रकृत्यर्थत्वं, नतु वृत्त्या प्रकृतिजन्यज्ञानविषयत्वमित्यर्थः। तच्चेति। प्रकृतिजन्यज्ञानविषयत्वमित्यर्थः। अत्रेति। चित्रग्वादिसमासघटकोत्तरपदादिलक्ष्यचित्रगोस्वाम्यादिवित्यर्थः। अविरुद्धमिति। निर्बाधमित्यर्थः। अत्र प्रकृतिः-चित्रग्वादिसमासः। तदुत्तरपदेन गोशब्देन चित्रपदसमभिव्याहृतेन लक्षितस्य चित्रगोस्वाम्यर्थस्य प्रकृतिवृत्त्या प्रतिपाद्यमानत्वाभावेऽपि प्रकृतिजन्यज्ञानविषयत्वमक्षतमस्तीति भावः। एवमुक्तरूपं प्रकृत्यर्थत्वं ग्रहीतुमयोग्यमित्याह-तन्नेति। घटं पश्येति। घटशब्द उच्चरिते एकसंबन्धिज्ञानमपरसंबन्धिस्मारकमिति न्यायेन शब्दाकाशयोर्गुणगुणिनोः समवायाद्‌घटशब्दात्समवायेनोपस्थिते आकाशे घटशब्दोत्तरवर्तिद्वितीयार्थकर्मत्वान्वयो मा भूदिति प्रकृतिजन्यज्ञानेत्यत्र वृत्त्येतिनिवेशेन वृत्त्या प्रकृति जन्यज्ञानविषयत्वं नाम-वृत्तिजन्योपस्थितिविषयत्वमित्यर्थस्याऽऽवश्यकत्वात्। अन्यथा घटं पश्येति वाक्यादाकाशं पश्येति बोधापत्तेः। वृत्त्या प्रकृत्यर्थत्वेति। शक्तिलक्षणान्यतरवृत्त्या प्रकृतिप्रतिपाद्यमानार्थत्वं प्रकृत्यर्थत्वमिति स्वीकृते तु घटशब्दाच्छक्त्या लक्षणया वा आकाशस्योपस्थित्यभावेन न तत्र दृशिक्रियाकर्मत्वान्वयः। एवं चात्र दृशिदातुर्ज्ञानसामान्यार्थक इति भावः। पुनरपि पूर्वपक्षि प्रकारान्तरेम प्रकृत्यर्थत्वं निर्वक्ति--आथ प्रत्ययप्राग्वर्तीति। यत्किंचित्प्रत्ययात्प्राग्विद्यमानं यत्पदं तादृशपदजन्या योपस्थितिस्तद्विशेष्यत्वमेव प्रकृत्यर्थत्वमित्येव सामान्यतो मन्यते शङ्कक इत्यर्थः। तदपि न युक्तमतिव्याप्तत्वादित्याह-इति चेन्नेति। अतिव्याप्तिस्थलमाह---गामानयति कृष्ण इति। अत्र कृष्णः कर्ता, दण्डः कर्णं, गौः कर्म, आनीघातोः प्रापणमर्थः, तच्च कर्मभूताया गोः स्वस्थाने गोष्ठे, इति शेष इत्यर्थः। कृष्णे तृतीयार्थेति। प्रसङ्गादिति। टामत्ययप्राग्वर्तिपदजन्योपस्थितीयविशेष्यत्वस्य कृष्णे सत्त्वाद्दण्डेनेति तृतीयार्थस्य करणत्वस्य तत्रान्वयप्रसङ्गादित्यर्थः। यदि तु प्रत्ययाव्यवहितपाग्वर्तीत्येवमव्यवधानांशो निवेश्यते तर्हि कृष्णस्य टाप्रत्ययात्पूर्ववर्तित्वेऽपि दण्डादिशब्देन व्यवधानादव्यवहितत्वाभावान्न तत्र तृतीयार्थान्वयप्रसङ्गदोष इति चेन्न। उपकुम्भमित्यादौ प्रत्ययाव्यवहितप्राग्वर्तिपदजन्योपस्थितिविशेषअये कुम्भपदार्थे विभक्त्यर्थान्वयापत्तेः। दधीयति ददातीत्यादौ प्रत्ययाव्यवहितप्राग्वर्तिपदजन्योपस्थितिविशष्ये दधनि वतुप्‌प्रत्ययनिरूपितप्रकृत्यर्थत्वातिव्याप्तेः। अथ प्रत्ययविधानावधित्वे सति तज्जन्यप्रतीतिविशेष्यत्वं प्रकृत्यर्थत्वमिति चेच्चित्रगुरित्यादावुत्तरपदस्य प3कृतित्वाभावात्तदर्थे विभक्त्यर्थकर्मत्वादरेनन्वयापत्तेरिति ध्येयम्। अथैतद्दोषपरिहाराय व्युत्पत्त्यन्तरमेव कल्प्यत इत्याह--समस्यमानपदार्थेति। समस्यमानं यत्पदं तदर्थगतो यः स्वार्थः-कर्मत्वादिः, तद्बोधकत्वं समासोत्तरविभक्तेरित्येव व्युत्पत्तिः स्वीक्रियत इत्यर्थः। समस्यमानपदं सगासघटकीभूतपदं पूर्वं परं मध्यमं चेति तत्तत्पदार्थे समासोत्तरविभक्त्यर्थस्य कर्मत्वादेरन्वयः करणीय इति भावः। एतदपि न युक्तमित्याह-इति चेन्नेति। अक्लॄप्तकल्पनामिति। समस्यमानपदार्थगतेत्यादिकार्यकारणभावान्तरकल्पनामित्यर्थः। क्लॄप्तन्युत्पत्तीति। प्रत्ययानां प्रकृत्यर्थान्वितेत्यादिः पूर्वोक्तकार्यकारणभाव इत्यर्थः। तथा च क्लॄप्तकार्यकारणभावत्यागं, अक्लॄप्तकार्यकारणभावं चेति दोषद्वंय स्वीकृत्य निर्वाहकरणापेक्षया समुदायशक्तिस्वीकार एवोचित इति भावः। दिगिति। तदर्थस्तु-राजपुरुष इत्यादौ राजसंबन्धिलक्षणायां राज्ञ एक्वदेशतया विशेषणान्वयवारणेऽपि दास्याःपुत्र इत्याद्यलुक्‌समासे लक्षणायां मानाभावेन दास्यादौ शोभनादिविशेषणान्वयो दुर्वारः स्यात्। तत्रापि सन्धिलक्षणायां दासीसंबन्धिबोदः स्यात्। न चेष्टापत्तिः। सर्वा भवविरोधात् एवं च राज्ञः पुरुष इति वाक्यादिव समासादपि संबन्धसंसर्गको राजप्रकारकपुरुषविशेष्यको बोधो भाष्यदिसिद्धः संबन्धिलक्षणायां न निर्वहतीत्यादिर्बोध्यः। ननु प्रकृतिप्रत्ययानामनन्तत्वात्तत्तत्प्रकृतिप्रत्ययव्यक्तिभेदेन भिन्नं भिन्नं कार्यकारणभावं प्रकल्प्य समासस्थले समस्यमानपदार्थे समासोत्तरप्रत्ययार्थान्वये बाधकाभावः, अनेककार्यकारणभावप्रकल्पनं त्वनेकसमासरूपसमुदायेषु विशिष्टशक्तिकल्पनापेक्षया न गुरुभूतमतो दूषणान्तरमाह-अपि चेत्यादिन्। विशिष्टशक्त्यस्वीकार इति। राजपुरुषेथि समासस्य राजसंबन्धविशिष्टपुरुषे शक्तिः, एवं चित्रग्विति यहुव्रीहेश्चित्रगोस्वामिनि शक्तिः, प्राप्तोदक इत्यादेश्चोदककर्तृकप्राप्तिकर्मणि ग्रामे शक्तिरित्येवंरीत्या समासे विशिष्टशक्त्यनङ्गीकार इत्यर्थः। सर्वत्रति। राजपुरुषश्चित्रगुरित्यादौ सर्ववेत्यर्थः। अनन्वयप्रसङ्ग इति। पूर्वोत्तरपदार्थयोः परस्परमन्वयो न त्यादित्यर्थः। अन्वयाभावे कारणमाह-राजपदादेरिति। लक्षणायामपीति। राजपदं राजसंबन्धिनि लाक्षणिकं, एवं गोपदं चित्रगोत्त्वामिनि, उत्पलपदं नीलोत्पलयोः साहित्ये लाक्षणिकमित्येवं लक्षणायां स्वीक्रियमाणायामपीत्यर्थः। अपिशब्देन संबन्धलक्षणायां सुतरामन्वयाभाव उक्तः। तण्डुलः पचतीत्यादाविति। अत्र तण्डुलो न कर्ता, किंतु कर्मैव। तथाऽपि कर्गत्वेनाविवक्षायां द्वितीयाभावेन प्रातिपदिकार्थत्वात्प्रथमा। कर्ता तु चैत्रादिः पृथगेव। तथा च तण्डुलः पचतीत्यसाधुः प्रयोगः। अत्र क्रियाकारकभावसंबन्धबोधकस्य द्वितीयाप्रत्ययस्याभावात्क्रियान्वयाभावेन न तादृशः प्रयोगः। यदि तु द्वितीयाभावेऽपि कर्मत्वसंसर्गेण तण्डुलस्य क्रियायामन्वयः क्रियते, तर्हि तण्डुलकर्मकः पाकः स च चैत्रनिष्ठ इति प्रसज्येत, स चानिष्टः, सर्वानुभवविरुद्धत्वात्। अतस्तादृशबोधवारणायैवं कार्यकारणभावः कल्पनीय-पातिपदिकार्थः प्रकारो-विशेषणं यस्मिन्नित्याकारके बोधे जननीये विशेष्यतया तदुत्तरवीभक्तिजन्योपस्थितिर्हेतुरित्यवश्यं वक्तव्यम्। तथा च तण्डुलस्य पाकक्रियायां यादृशसंसर्गेणान्वयः करणीयस्तादृशसंसर्गबोधिकाया विभक्तेस्तण्ढुलपदोत्तरमसत्त्वान्न तण्डुलस्य पाकक्रिबायामन्वयः। एवं च निरुक्तकार्यकारणभावस्याऽऽवश्यकत्वे सति लाक्षणिकस्यापि राजादिपदार्थस्य पुरुषादिपदार्थेऽन्वयो न स्यात्, तत्रैव हेतुमाह--पुरुषादेस्तथात्वाभावादिति। पुरुषादेरित्यादिपदेन स्वामिसाहित्ययोर्ग्रहणम्। विभक्तिजन्योपस्थितिविषयत्वाभावादित्यर्थः। अत्र राजप्रकारकः पुरुषविशेष्यको बोधः, त्तित्रगवीप्रकारकः स्वामिविशेष्यकः, नीलोत्पलप्रकारकः साहित्यविशेष्यको बोध इष्टः। पदि तु विशेष्यत्वेनाभिमतार्थस्य पुरुषादेर्विभक्तिजन्योपस्थितिविषयत्वं स्वात्तर्ह्येव राजादेः प्रकारतया पुरुषादावन्वयः स्थान्नान्यथा, उक्तनियमानुरोधार्दि भावः। ननु शुभ्रस्तण्डुल इत्यादौ शुभ्रादिरूपनामार्थप्रकारकः शाब्दबोधो विशेष्यतासंबन्धेन तण्डुलादौ जायते, न च तत्र विशेष्यतासंबन्येन विभक्तिजन्योपस्थितिरस्तीति व्यभिचारान्नोक्तकार्यकारणभावः संभवति। तण्डुलः पचतीत्यादौ तण्डुलादेः कर्मत्वसंबन्धेन क्रियायामन्वयो मा भूदित्येतदर्थ प्रातिपदिकार्थप्रकारकशाब्दबोधं प्रति धातुभिन्नजन्योपस्थितिर्हेतुः। अथवा विशष्यतया धातुजन्योपस्थितिः प्रतिबन्धिकेत्येवं कारणं प्रतिबन्धकं वा कल्पनीयम्। तथा च राजपुरुष इत्यादौ प्रकारताविशिष्टस्य प्रातिपदिकार्थरूपराजादेः विशेष्यतासंबन्धेन पुरुषादावन्वये बाधकाभाव इत्याशयेनाऽऽह--तण्ढुलः शुभ्र इत्यादौ चेति। प्रातिपदिकार्थकप्रथमार्थ इति। प्रातिपदिकस्यार्थ इवार्थो यस्या इत्युष्ट्रमुखवत्समासः, प्रातिपदिकार्थसदृशार्थवती या प्रथमाविभक्तिस्तदर्थे, इत्यर्थः। तण्डुलरूपप्रतातिपदिकार्थाभिन्नो यो विभक्त्यर्थ इत्येवं तण्डुलादेरभेदैनान्वयः। तस्य चेति। विभक्त्यर्थस्य चेत्यर्थः। तण्डुलरूपप्रातिपदिकार्थाभिन्नस्य विभक्त्यर्थस्येति यावत्। तण्डुलरूपविभक्त्यर्थाभिन्नो यः शुभ्रपदार्थ इत्यैवं शुक्लपदार्थेऽभेदेनैवान्वय इत्यर्थः। पाक इत्यादौ पच्‌धातूपस्थाप्यव्यापारस्यासत्त्वरूपेण भानं, घञुपस्थाप्यव्यापारस्य तु सत्त्वरूपेणोति यथा व्यापारस्य द्वेधा भानं तद्वत्प्रातिपदिकार्थस्यापि द्वेधा भानं, शब्दात्प्रातिपदिकार्थस्य सत्त्वरूपेण भानं, विभक्त्या त्वसत्त्वरूपेण प्रातिपदिकार्थस्य भानमित्यभेदान्वयसंभवात्तण्डुलान्वयवति असत्त्वरूपे प्रातिपदिकार्थे विशेष्यतया विभक्तिजन्योपस्थितेः सत्त्वान्नात्र प्रातिपदिकार्थप्रकारकबोधं प्रति विभक्तिजन्योपस्तितिर्हेतुरित्येवंरूपस्य कार्यकारणभावस्य व्यभिचार इति भावः। ननु तण्डुलः शुभ्र इत्गत्र व्यभिचारनिवारणेऽपि शुभ्रं तण्डुलं, शुभ्रेण तण्डुलेनेत्यादौ व्यभिचारो दुर्निवारः, द्वितीयादिविभक्तेः प्रातिपदिकार्थे विहितत्वाभावादित्याशङ्क्य समाधत्ते--शुभ्रेणेत्यादिना। अभेदार्थिकेति। विशेषणवाचकाद्या विभक्तिस्तस्या अभेदोऽर्थः। नीलमुत्पलं पश्येत्यादौ नीलाभिन्नं यदुत्पलं तत्कर्मकं दर्शनामिति बोधस्य सर्वानुभवसिद्धत्वादित्यर्थः। ध्यायेन्नित्यं महेशभित्यत्र ध्यानक्रियानिरूपितं कर्मत्वं महेशस्य प्रतीयते, तच्च महेशपदोत्तरद्वितीयया स्पष्टमुक्तं, ततश्च महेशसमानाधिकरणं पच्चवक्त्रं त्रिनेत्रमित्यादि यद्विशेषणं तदुत्तरद्वितीयाविभक्तेः कर्मत्वेन कर्मार्थकत्वाप्रतीतेर्महेशरूपकर्माभेदबोफकत्वं फलति। अत एव विशेषणधिभक्तेरभेदार्थकत्वमित्युद्धेषः। ननु कर्मणि द्वितीया विहिता, न त्वभेद इति कथं विशेषणविभक्तेरभेदार्थकत्वमुच्यत इति चेन्न। कर्माभेदस्य कर्मरूपतयाऽभेदस्य \`कर्मणि द्वितीया' इत्यनुशासनविषयत्वात्। एवं विशेषणोत्तरतृतीयादिविभक्तेरप्यभेदार्थकत्वं ज्ञेयम्। ननु विशेष्यवाचकपदोत्तरविभक्त्यैम कर्माद्यर्थस्यावगमाद्विशेषणोत्तरविभक्तिः प्रयोगसाधुत्वायैव, न त्वथंसाधुत्वाय। ततश्च शुभ्रपदार्थस्य तण्डुलेनैवान्वयो वक्तव्यः, तण्डुलस्य च विभक्तिजन्योपस्थितिविषयत्वाभाव इति तत्र कार्यकारणबावव्यभिचारस्तदवस्थ एवेति मनस्यनुसंधायाऽऽह--पार्ष्णिको वाऽन्वय इति। अयमर्थः-कर्मण्येव द्वितीयेत्येवं प्रत्ययनियमे सति द्वितीपादयः प्रत्यया विशिष्टेष्वर्थेषु कर्मादिषु नियता इति हेतोः साधुत्वर्थे विभक्तिरिति वचनं न युक्तं, किं तु कर्माद्यर्थिकैव, \`कटोऽपि कर्म भीष्मादयोऽपि कर्म' इति-भाष्याद्विशेषणऽपि कर्मत्वादिसत्त्वात्। एवं च कारकाणां क्रिययैवान्वय इति नियमात्क्रियायामन्वयः। ततशअच शुभ्रेण तण्डुलेनेत्यत्र विशेषणविशेष्ययोः परस्परमन्वयाभावान्न व्यभिचारः। ननु यदि कारकाणां क्रिययैवान्वयः क्रियते तर्हि तस्या विभक्तिजन्योपस्थितिविषयत्वाभावेन निरुक्तकार्यकारणभावव्यभिचारः सुस्थ एवेति चेन्न। यदि विभक्त्यर्थस्य द्वारीकरणं विनाऽन्वयः क्रियेत तर्हि व्यभिचारः स्यात्। किंतु विभक्त्यर्थं द्वारीकृत्यैव कारकाणां क्रियान्वयस्वीकारात्। ततश्च शुभ्रेणेत्यत्र शुभ्रपदार्थाभिन्नं यत्करणं तन्निष्टकरणतानिरूपिका क्रियेत्यर्थः। विभक्त्यर्थस्य द्वारीकरणादेव प्रातिपदिकार्थधात्वर्थयोः साक्षाद्भेदेनान्वयोऽव्युत्पन्न इति नियमविरोधो नेति बोध्यम्। न च शुभ्रेण तण्डुलेनेत्यत्र यदि विशेषणविशेष्ययोः परस्परमन्वयाभावस्तर्हि शुभ्रपदार्थतण्डुलपदार्थयोः परिच्छेदो न स्यादिति शुभ्रेण तण्डुलेन शिवं पूजयेदित्यनुशासनेऽपि श्यामलादितण्डुलेन, येन केनचिच्छुभ्रपदार्थेन च शिवपूजनं प्रसज्येतेति वाच्यम्। विशेषणविशेष्यवाचकपदद्वयेऽपि तृतीयाबोध्यकरणस्य स्वातन्त्र्येण पूजनक्रियाप्रामन्वयेन शुभ्रेण पूजयेत्तण्डुलेन पूजयेदिति पार्थक्येन बोधोत्तरं तयोः परस्परं विशेषणविशेष्यभावेन मानसोऽन्वयः स्वीक्रियते। अयमेव पार्ष्णिकः पार्ष्ठिको वाऽन्वय इत्युच्यते। ततश्च प्रत्यासत्तिवशाद्यः शुभ्रः स तण्डुल एव, यश्च तण्डुलः स शुभ्र एवेति परस्परं परिच्छेदेन शुभ्राभिन्नतण्डुलकरणिका शिवकर्मिका पूजा विधिविषयेति बोधान्न दोष इति भावः। परिच्छेदो विशेषरूपेणार्थावधारणमित्यर्थः। अत एवारुणाधिफरणे \`अरुणया षिङ्गाक्ष्या एकहायन्या सोमं क्रीणाति' इति श्रुतौ अरुणयेत्यादिपदत्रयैऽपि तृतीयोपात्तस्य करणकरकस्य स्वातन्त्र्येण क्रयणभावनायामन्वयेन आरुण्यकरणिका पिङ्गाक्षीकरणिका एकहायनीकरणिका च या भावना तत्साध्येन क्रयेण सोमं भावयेत्। गवा ते क्रीणानीति मन्त्रलिङ्गाद्या चाऽऽरुण्यविशिष्टा गौः सैव पिङ्गलाक्षियुक्ता सैव चैकहायनविशिष्टेत्येवमभेदवबोधस्तु पार्ष्ठिकः प्रत्यासत्तिन्यायान्मीमांसकैरङ्गीकृतः संगच्छत इति ज्ञेयम्। तथा चेति। प्रातिपदिकार्थप्रकारकबोधं प्रतिविशेष्ग्रतया तदुत्तरविभक्तिजन्योपस्थितेरेहेतुत्वावश्यकत्वे चेत्यर्थः। अन्वयासंभवादिति। समासे विभक्त्यभावेन राजपुरुषादिमूर्वोत्तरपदार्थयोरन्वय संभवादित्यर्थः। समुदायस्येति। राजपुरुषादिसमासरूपसमुदायस्येत्यर्थः। शक्तिरिति। राजादिसंबन्धविशिष्टे पुरुषादावर्थे वाच्यवाचकभावरूपा शक्तिरवश्यमभ्युपगन्तव्येत्यर्थः। सर्वत्र समासे विशिष्टशक्तिस्वीकारमन्तरा लक्षणया नाभीष्टार्थबोधो निर्वहतीत्याह-किं चेति। राजपुरुषादितत्पुरुषसमासे प्राथम्यात्पूर्वपदेलक्षणा, सा किं संबन्धिनि संबन्धे वेति विकल्प्य प्रथमपक्षं निराकरोति-विवरणविरोधादिति। सिद्धान्ते राजपुरुष इति समासस्य स्वत्वसंसर्गेण राजसंबन्धिनि पुरुषे शक्तिरिति राजनिष्ठस्वामितानिरूपितस्वतावान् पुरुष इति स्वस्वामिभावरूपभेदसंबन्धेन बोधो जायते। तादृश एव बोधो राज्ञः पुरुषः, इति वाक्यात्प्रतीयत इति राज्ञः पुरुष जायते। तादृश एव बोधो राज्ञः पुरुषः, इति वाक्यात्प्रतीयत इति राज्ञः पुरुष इति वाक्यस्य राजपुरुष इति समासविवरणत्वात्। विवरणं च तत्समानार्थकपदान्तरेम तदर्थकथनम्। विग्रहवाक्यत्वमिति यावत्। विग्रहत्वं च समाससमानार्थकस्य, समासार्थवबोधकरय वा वाक्यस्य विग्रहत्वात्। एवं सति राजपुरुष इत्यादौ राजपदादेः संबन्धिनि लक्षणयैव राजसंबन्धवदभिन्नः पुरुष इत्यभेदेन बोध इषयते यदि, तर्हि अमूदृशस्य बोधस्य, राजसंबन्धप्रकारकाश्रयत्वसंसर्गवानित्येवंरूपो यो विवरणवाक्यजबोधस्तद्विरुद्धत्वान्न लक्षणा युक्त। किं तु स्वत्वसंसर्गेण राजसंबन्धिनि पुरुषे, राजपुरुष इति समासस्य शक्तिरेवाब्युपगन्तव्येति भावः। ननु समाससमानार्थकत्वं, न समासजन्यबोधे यादृशसंबन्धेन यद्विशेष्यकत्वे सति यत्प्रकारकत्वं तादृशसंबन्धेन तद्विशेष्यकत्वे सति तत्प्रकारकबोधज-नकत्वम्। तथा सति व्याकरणमधीते, पचति, इत्यादीनां वैयाकरणः पाचक इत्यादितद्धितकृदन्तविग्रहत्वानापत्तेः। किं तु समासजन्यप्रतीतिविषयार्थप्रतीतिजनकत्वं, तच्च प्रकृतेऽभतमेव, समासजन्यमतीतिविषयराजसंबन्धविषयकप्रतीतिजनकत्वाद्राज्ञः पुरुषस्येत्यत आह-अन्यथेति। समासजन्यप्रतीतिविषयार्थप्रतीतिमात्रजनकत्वस्य विग्रहरूपत्वे सतीत्यर्थः। समाससमानार्थकत्वाभाव इति यावत्। तस्मादिति। विग्रहरूपविवरणवाक्यादित्यर्थः। विवरणादेव समासशक्तिर्निर्णीयत इत्यनुभवसिद्धम्। स चानुभवो विवरणविव्रियमाणयोः समानार्थकत्वनियमे सत्येव संगच्छते। असमानार्थकस्यापि विवरणत्वस्वीकारे तु निरुक्तसमानार्थकत्वनियमभङ्गेन विवरणादभियुक्तोक्तः शक्तिनिर्मयो न स्यात्। तथा च फलार्थककरोतिना विवरणादाख्यातस्य यत्ने शक्तिरित्यादि लुप्येतेति भावः। यद्वा राज्ञः पुरुष इति विग्रहवाक्यस्य समासगतार्थबोधकतानिर्णायकत्वमनुभवसिद्धमुच्छिद्येतिति भावः। राजपदस्य संबन्धे लक्षणेति चरमकल्पं प्रत्याचष्टे-बोधप्रसङ्गादिति। संबन्धे लक्षणायां राजपदलक्ष्यस्य राजसंबन्धस्य नामार्थत्वेनाभेदेनैव पुरुषेणान्वयः स्यात्, न तु राजसंबन्धाश्रयः पुरुष इत्येवमाश्रयतासंबन्धेनेत्यर्थः। तथा च राजसंबन्धाभिन्नः पुरुष इत्यभेदेनैव बोधः स्यान्नतु भेदसंबन्धेनेति भावः। ननु नामार्थयोरभेदबोधे समानविभक्तिकत्वं नियामकं, तच्चात्र नास्तीति कथं राजसंबन्धरूपः पुरुष इति बोधापत्तिरुच्यत इत्यत आह-विरुद्धविभक्तीत्यादि। सुन्दरं दधीति दधिपदोत्तरं विभक्त्यभावेन सेचनकृद्वारीत्यत्रोभयोरप्यविभक्तिकत्वेन च व्यभिचारात्समानविभक्तिकत्वस्य नामार्थयोरभेदान्वयबोध प्रयोजकत्वासंभवेन विरुद्धविभक्तिराहित्यस्यैवाभेदबोधे प्रयोजकत्वं स्वीक्रियत इति भावः। विरुद्धविभक्तिकधातुप्रातिपदिकार्थयोः स्तोकं पचतीत्यादाबवेभदान्वयावारणाय प्रातिपदिकार्थयोरित्युक्तम्। ततश्चाभेदसंसर्गेण प्रातिपदिकार्थप्रकारकशाब्दबोधे जननीये विशेष्यतासंबन्धेन विरुद्धविभक्तिरहितनामजन्योपस्तितिर्हेतुरिति तादृशहेतुत्वस्य राजपुरुषादिसमासोत्तरपदार्थे पुरुषादौ सत्तवादभेदान्वयो दुर्निवार इति तात्पर्यम्। ननु प्रातिपदिकार्थप्रकारकाभेदान्वयबोधे विरुद्धविभक्तिरहितप्रातिपदिकजन्योपस्थितिर्हेतुरिति यः कार्यकारणभाव उक्तः सोऽपि न संभवति, चैत्रस्य सुतस्य धनमित्यत्र विशेषणविशेष्यवाचकचैत्रसुतपदयोरुत्तरं षष्ठीरूपसमानविभक्तेः सत्त्वाद्विरुद्धविभक्तिराहित्याच्चैत्रसुतयोरभेदान्वयापत्त्याऽतिप्रसङ्गादिति चेन्न। विरुद्धविभक्तिरित्यस्य विरुद्धार्थकविभक्तिर्विभिन्नार्थकविभक्तिरिति यावत्। तथा च विभिन्नार्थकविभक्तिराहित्यमभेदान्वयबोधे तन्त्रे नियामकमिति भावः चैत्रस्य सुतस्य धनमित्यत्र तु विभक्त्योर्न समानार्थकत्वं, किंतु विभिन्नार्थकत्वमेव, एकत्र जन्यत्वस्य परत्र स्वत्वस्य तदर्थत्वादिति न चैत्रसुतयोरभेदान्वयप्रसङ्ग इति भावः। राज्ञः पुरुषस्य धनमित्यत्र षष्ठीद्वयस्य स्वत्वार्थकत्वेऽपि तयोः स्वत्वयोर्निरूपकभेदेन भिन्नत्वान्न दोष इति बोध्यम्। यद्वा विरुद्धविभक्तीत्यस्य यथाश्रुत एवार्थः, राज्ञ पुरुषस्य धनमित्यादावभेदान्वयवारणाय विभक्त्यर्थमनन्तर्भाव्य प्रातिपदिकार्थयोरन्वयबोधे निरुक्तकार्यकारणभावः स्वीकार्यः, यथा ऋद्धत्य राज्ञः, इत्यत्र ऋद्धस्येति षष्ठ्यर्थमनन्तर्भाव्य ऋद्धराजपदार्थयोरन्वयः, यथा वा राजपुरुषादिसमासे विभक्त्यर्थमनन्तर्भाव्यैव प्रातिपदिकार्थयोरन्वयः क्रियते तत्रैव पूर्वोक्तकार्यकारणभावरूपव्युत्पत्तिः स्वीकार्येत्याशयेनाऽऽह--प्रपञ्चितमित्यादि। अत एवेति। समासे पृथगुपस्थित्यभावप्रयोजकविशिष्टशक्तिस्वीकारादेवेत्यर्थः। विशेषणविशेष्यभावापन्नो योराजनिष्ठप्रकारतानिरूपितविशेष्यतावान् पुरुष इत्येवंरूपो विशिष्टार्थस्तत्र शक्तिर्विशिष्टशक्तिरित्युच्यत इति भावः। वषट्‌कर्तुरिति। वषट्‌कर्तुः प्रथमभक्षः, इति वाक्येन वषट्‌कर्तारं-होतारमुद्दिश्य प्रथमत्वविशिष्टभक्षणं विधीयते। ननु ऋत्विजो हविःशेषान् भक्षयन्तीति वाक्यप्राप्तभक्षणमनद्य केवलं प्राथम्यमेव विधीयतां लाघवाद्विशिष्टविधौ गौरव दित्यत आह-भक्षमुद्दिश्येत्यादि, न युक्तमित्यन्तम्। अयुक्तत्वे हेतुमाह--एकप्रसरतेत्यादति। एकस्यां (वृत्तौ)प्रसरः प्रवेशो ययोरर्थयोस्तावेकप्रसरौ, तयोर्भाव एकप्रसरता, नाम एकवृत्तिप्रविष्टता, तस्या भङ्ग आपद्येतेत्यर्थः। तथा सति सामर्थ्यविघातात्प्रथमभक्ष इति समासो न स्यात्। समासघटकपदानि हि संभूय विशिष्टमेकमर्थमेकया वृत्त्या प्रतिपादयन्तीति तस्यैकस्यार्थस्य विवक्षानुरोधादुद्देश्यत्वं विधेयत्वं वा ग्राह्यं भवति, यथा धवखदिरौ सुन्दरौ, इमौ वृक्षौ धवखदिराविति। न तु तदेकदेशमात्रस्य कस्यचिदर्थस्योद्देश्यत्वं कस्यचिच्च विधेयत्वं ग्रहीतुं युक्तम्। यत्रोद्देश्यविधेययोः पदाभ्यां पृथगुपस्थितिस्तत्र तथाऽन्वयः। न च समासे एकार्थीभाववशात्पदात्पृथगुपस्थितिः, अपृथगुपस्थितौ च नोद्देश्यविधेयभावेनान्वय इति लघुमज्जूषाकारैरुक्तत्वात्। तथा च यद्यत्र प्रथमभक्ष इति समासान्तर्गतभक्षपदार्थमाक्षमुद्दिश्य प्राथम्यं वित्रेयं स्यात्तर्हि तद्वाचकयोर्द्वयोः पदयारेकेस्यां वृत्तौ प्रवेश एव न स्यात्। वषट़कर्तुः प्रमभक्षइति वाक्ये तु समासः कृत एवेति तदनुरोधेन विशिष्टार्थस्वैवात्र शब्दमर्यादया विधेयत्वं विवक्षितमिति प्रतीयते इति बोध्यम्। अयमेव ह्येकप्रसरताभङ्गो नाम यद्विशिष्टैकोपस्तितिजनकत्वरूपसामर्थ्यभङ्गः। उद्देश्यविधेयभावेनान्वये पृथगुपस्थितेः प्रयोजकत्वेन तथाऽन्वये तद्भङ्गादिति मीमांसायामुक्तमित्याह-तृतीय इति। तृतीयाध्यायस्य पञ्चमे पादे दशमाधिकरणे \`वषट्काराच्च भक्षयेत्'(जै.सू.32)इति सूत्र इत्यर्थः। एकप्रसरताभङ्गभयादेव चित्रया यजेतेत्यत्र चित्रयेत्येकेन पदेन स्त्रीकारकमुद्दिश्य चित्रत्वस्य विधानं न युज्यत इत्युक्तम्। तथा हि-वृत्तिर्नाम पदपदार्थयोः संबन्धः शक्तिलक्षणान्यतररूपः। प्रकृते च चित्रत्वस्त्रीत्वरूपधर्मद्वयविशिष्टेऽर्थे चित्राशब्दस्य शक्तिः। तादृशशक्तिरूपायामेकस्यां वृत्तौ चित्रत्वस्त्रीत्वयाः प्रवेशः। तस्यात्र भङ्गः स्याद्यदि स्त्रीकारकानुवादेन चित्रत्वमत्र विहितं स्यात्। उद्देश्यविधेययोर्हि पृथक् पृथक् शक्त्योपस्थितिरावश्यकी। अत्र चैकस्यां शक्तौ स्त्रीत्वचित्रत्वयोः प्रवेशान्न तयोरुद्देश्यविधेयभावः संभवतीति भावः। त्र्यङ्गैरिति। पशौश्रुतम्-त्र्यङ्गैः स्विष्टकृतं यजतीति। तत्र हृदयस्याग्रेऽवद्यतीत्यादिनैकादशाङ्गानां होमस्य विधानेन प्रकृतिवद्विकृतिरिति न्यायेनैकादशभिरङ्गैर्होमे प्राप्ते-इदं वाक्यमारभ्यते। तत्राङ्गानुवादेन त्रित्वं विधीयते लाघवात्, न तु त्रित्वविशिष्टाङ्गान्तरमिति विशिष्टविर्गौरवादिति पूर्वपक्षयित्वा, यद्यत्र त्र्यङ्गैरिति वृत्त्यन्तर्गताङ्गपदार्थमुद्दिश्य त्रित्वं विधेयं स्यात्तर्हि तद्वाचकयोर्द्वयोः पदयोरकस्यां वृत्तौ प्रदेश एव न स्यात्, अर्थादेकप्रसरताभङ्गः स्यादित्यर्थः। त्र्यङ्गैरिति तु समासः कृत एवेति तदनुसारेणात्र त्रित्वविशिष्टाङ्गान्तरस्यैव शब्दमर्यादया विधेयत्वमवगम्यते। तत्रविशेषणविसिष्टार्थस्यान्यतोऽप्राप्तौ सत्यां विशिष्टविधावेव पर्यवसानं भवति। तदेकदेशस्य कस्यचिदन्यतः प्राप्तत्वे सति प्राप्ताप्राप्तविवेकन्यायेनाप्राप्तांशे विशिष्टविधेः पर्यवसानं भवतीत्यन्यदेततू। यथा राजपुरुषादिसमासे आकाङ्क्षामूलकसमुदायशक्तिवशात्पदार्थबोध एव जायमानो विशेषणविशेष्यभावापन्नविशिष्टयोर्भवति तत्र विशिष्टशक्तिग्रह इत्थम्-राजपुरुषादिसमासपदं राजसंबन्धवत्पुरुषादौ शक्तमिति। तत्र सा विशिष्टशक्तिः प्राप्ताप्राप्तविवेकन्यायेन संबन्धांशे विशेषणाद्यंशे च पर्यवस्यति। राजादेः क्लॄप्तावयवशक्त्यैवोपस्थितिसंभवादित्युक्तं मञ्जूषायां तद्विदिति भावः। शब्दमर्यादया तु विशिष्टविधेरेव तादृशस्थले स्वीकर्तव्यः। तथा च प्रकृते त्रित्वविशिष्टाङ्गान्तरविधिरूपविशिष्टविधिरङ्गीकृतः। अङ्गान्तराणि च कल्पसूत्रकारेण दर्शितानि-दक्षिणोंऽसः, सव्या श्रोणिः, गुदं तृतीयम्, इति सौविष्टकृतानीति। तस्मादनिज्याशेषैस्त्रिभिरङ्गैः स्विष्टकृद्धोतव्य इत्युक्तं तत्स्थलं दर्शयति-दशमे चेति। दशमाध्याये सप्तमपादे तृतीयेऽधिकरणे
\`इज्याशेषात्--त्र्यङ्गैर्वाo(जैoसूo10-11)इत्यादिसूत्रे सिद्धान्तितमित्यर्थः। एतच्च विशिष्टशक्तिपक्षे घटपदाद् घटघटत्वयोरिव विशिष्टशक्त्यैव प्राथम्यविशिष्टभक्षस्य त्रित्वविशिष्टाङ्गानां चोपस्थित्या वाक्यार्थरूपोद्देश्यविधेयभावेनान्वयासंभवात्संगच्छते। समुदायशक्तेरनङ्गीकारे तु प्रथमो भक्षः, त्रिभिरङ्गैः, इत्यादिवाक्यवात्समासेऽपि उद्देश्यविधेयभावेनान्वयः स्यादिति मीमांसाधिकरणविरोधः स्पष्ट एवेति तात्पर्यार्थः। समासे विशिष्टशक्तिस्वीकारादेवारुणाधिकरणारम्भ उपपद्यत इत्याह-संगच्छते चारुणेति अन्यथेति। समासे विशिष्टशक्त्यनङ्गीकारे पूर्वपक्षस्यैवासंभवेनारुणाधिकरणासंभवापत्तिरिति भावः। तथा हि-ज्योतिष्टोमे क्रयसंनिधौ श्रूयते-\`अरुणया पिङ्गाक्ष्यैकहायन्या सोमं क्रीणाति' इति। अत्रारुणयेति पदं क्रयेण संबन्ध्यत उत वाक्यभेदेन प्राकरणिकग्रहचमसाद्यखिलद्रव्येण संबन्ध्यत इति संशये-अरुणापदं रूपविशेषे गुणे शक्तं, रूपविशेषे च क्रयरूपक्रियाकरणत्वं बाधितं, रूपस्यामूर्तत्वात्। अतो वाक्यात्पृथक्कृत्य तृतीयाश्रुत्या प्राकरणिकानि द्रव्याण्यनूद्याऽऽरुण्यगुणो विधीयतेआरुण्येन गुणेन ज्योतिष्टोमापूर्वसाधनद्रव्यं भावयेदिति पूर्वपक्षयित्वा योग्यताज्ञानस्य न शब्दबोधे हेतुत्वं, किं त्वयोग्यतामिश्चयस्य बोधप्रतिबन्धकत्वमात्रं, योग्यता च परस्परान्वयप्रयोजकधर्मवत्त्वं, पयसाः सिञ्चितीत्यत्र सेकान्वयप्रयोजकधर्मस्य जलत्वस्य पयसि, एवं पयःकरणकान्वयप्रयोजकधर्मस्य सेकत्वस्य सेकक्रियायां सत्त्वाल्लक्षणसमन्वयः। वह्निना सिञ्चतीत्यत्र तु वह्नौ सेकान्वयप्रयोजकधर्मस्य द्रवद्रव्यत्वस्यासत्त्वादयोग्यतानिश्चयान्न शाब्दबोधः। प्रकृते च कारकाणां क्रिययैवान्वय इति नियमादयोग्यतानिश्चयाभावसत्त्वेनाऽऽरुण्यस्यापि क्रयणाक्रियायामन्वय उपपद्यते, पार्ष्ठिकस्तु द्रव्येणान्वय इति न वाक्यविच्छेदशङ्केत्यादि सिद्धान्तितम्। अत्र पूर्वपक्षस्य नोक्तिः संभवति। समासे विशिष्टशक्त्यस्वीकारे पिङ्गाक्ष्येकहायनीशब्दयोरपि पिङ्गत्वाक्षित्वैकत्वहायनन्वादेर्वाच्यतया तेषामप्यमूर्तत्वात्क्रयणक्रियाकरणत्वासंभवेन क्रीणातिकरणस्यैतद्वाक्यादलाभादारुण्यस्य वाक्यभेदशङ्कसाया एवासंभवात्। त्रिष्वपि लक्षितद्रव्यविध्युपपत्तौ वाक्यभेदशङ्काया निर्बीजत्वाच्च बहुव्रीह्योग्रुणशब्दस्य चेति त्रयाणामपि लाक्षणिकद्रव्याभिधायकताया अविशिष्टत्वेन बहुव्रीह्योरेव द्रव्यविधायकत्वं, नारुणपदस्येत्यत्र विनिगमकासंभवात्। वाक्य भेदेन प्रकरणे निवेशस्याप्यसंभावितत्वाच्च। तथा हि-प्रकरणेऽप्यमूर्तत्वात्क्रियाभिः, कारकत्वाच्च द्रव्यैरपि संबन्धोऽसंभवी। तस्मात्पूर्वपक्षासंभवादरुणाधिकरणोच्छेदापत्तेः समासे विशिष्टशक्तिरावशअयकीत्याशयेनाऽऽह--प्रपञ्चित भूषण इति। वैयाकरणभूषणे विस्तरशः संगृहीतमित्यर्थः। आस्तां विस्तर इति। जैमिनीयानां जैमिनीमसूत्रविरोधोऽत्यन्तमनुचित इति तैः समासे विशिष्टशक्तिवादोऽवश्यमभ्युपेय इत्यलं विस्तरेणेत्यर्थः॥ 34 ॥  
 नन्वेवं मीमांसकादीन् प्रति समुदायशक्तिं व्यवस्थाप्य आख्यातं तद्धितकृतोरित्याद्युक्तं तत्पूर्वग्रन्थासंगतमित्याङ्कानिरासार्थं तत्संगतिं प्रदर्शयन्नाह--राजपुरुष इत्यादिना। राजा चासाविति। अत्र राजपदं विग्रहवाक्यान्तर्गतमपि राजसंबन्धिपरमेव, अत एव विग्रहस्य समाससमानार्थत्वमक्षुण्णमिति भावः। इत्येव विग्रह इति। एवकारेण प्रसिद्धस्य राज्ञः पुरुष इति विग्रहस्य व्यावृत्तिः। अथ षष्ठ्यन्तेन विग्रहेऽपि राजपदं राजसंबन्धिनि लाक्षणिकं, षष्ठी त्वभेदार्थिकेत्यङ्गीकारे निर्वहत्येव समाससमानार्थकत्वमिति चेन्न। राजसंबन्धिरनिरूपितो योऽभेद इति षष्ठ्यर्थाभेदस्य विग्रहे प्राधान्येन भानात्समासे तु तथा भानाभावात्। षष्ठ्या अभेदार्थकत्वे प्रमाणाभावाच्च। साधुत्वार्थिका षष्ठीति न समाससमानार्थत्वक्षतिरिति चेत्तदपि न। संबन्ध एव षष्ठ्या विधानेन साधुत्वार्थकतत्प्रयोगानुपपत्तेः। गवामयमित्येवेति। एवकारेण चित्रा गावो
यस्येति प्रसिद्धस्य विग्रहस्य निरासः। चित्राणां गवामयमिति विग्रहे हेतुमाह--समानार्थत्वेति। चित्रगुरिति समासाच्चित्राभिन्नगोस्वामीति चित्रगोप्रकारकोऽन्यपदार्थविशेष्यको बोधो जायते, तादृशविशेषणविशेष्यक एव बोधो निरुक्तविग्रहाज्जायत इति समासेनातिसमानार्थत्वेन चित्राणां गवामयमिति विग्रहस्यैवोचितत्वात्। विग्रहविगृह्यमाणयोः समानार्थत्वनियमात्। अन्यथा विग्रहाच्छक्तिनिर्णयो न स्यादिति भावः। ननु अन्यपदार्थे वर्तमानस्यानेकप्रथमान्तस्य बहुव्रीहिसंज्ञाविधानात्तदभावपक्षे प्रथमान्तपदघटितवाक्यावस्थानस्यैवार्थायातत्वात्तादृशवाक्यस्यैव विग्रहत्वमुचितं, न षष्ठ्यन्तघटितस्येत्याशङ्क्य समाधत्ते-यद्यपीत्यादिना। सूत्राल्लभ्यत इति। यस्य त्रिकस्य विशिष्य समासो नोक्तः स शेष इति \`त्रिकतः शेषः' इति भाष्यस्यार्थः,तादृशं च सु-औ-जस्, इति त्रिकमेवेति भावः। प्रथमान्तं प्रथमान्तपदघटितम्। पक्षे इति। समासस्य वैकल्पिकत्वेन तदभावपक्ष इत्यर्थः। वाक्यं-चित्रा गावो यस्येति वाक्यमित्यर्थः। षष्ठीति समासाभावे राज्ञः पुरुष इति वाक्यं च यद्यपि दुर्निवारं तथापि तादृशवाक्यस्य विग्रहत्वं सुतरामसंभवीत्याह-भिन्नार्थत्वादिति। समासार्थापेक्षया तादृशवाक्यीयार्थस्य भिन्नत्वादित्यर्थः। राजपुरुष इति समासाद्राजसंबन्धिप्रकारकस्याभेदसंसर्गस्य, राज्ञः, पुरुष इति वाक्याद्राजसंबन्धप्रकारकस्याऽऽश्रयत्वसंसर्गकबोधस्य, चित्रगुरिति समासाच्चित्रगोस्वामीत्याकारकस्य वर्तिपदार्थप्रकारकान्यपदार्थविशेष्यकस्य, चित्रागावो यस्येति वाक्याद्यत्स्वामिकाश्चित्रा गाव इत्याकारकस्यान्यपदार्थप्रकारकस्य वर्तिपदार्थविशेष्यकस्य च बोधस्य निष्पादाद्वाक्यसमासयोर्मिथो भिन्नार्थत्वान्न राज्ञः पुरुष इत्यस्य, चित्रा गावो यस्येत्यस्य च विग्रहत्वमिति भावः। एवं प्राप्तोदक इत्यादावपि प्राप्तमुदकं यमित्यादेर्न विग्रहत्वम्। किं तूक्तस्यैवेति। राजा चासौ पुरुषश्च, चित्राणां गवामयं, प्राप्तस्योदकस्यायमित्यादेरेव विग्रहत्वं समाससमानार्थत्वादिति मीमांसकाः प्राहुस्तान् प्रसङ्गतो निराकरोति-आख्यातं तद्धितकृतोरिति। तेन दीव्यतीत्यादिविहितठगादेस्ताद्धितस्य, कर्मण्यणितिविहिताणादेः कृतश्च विवरणभूतमाख्यातं-तिङन्तं यत्किचिदर्थबोधकं भवति। किं तु कृत्तद्धितान्त-तिङन्तयोर्विशेष्य विशेषणभावस्य व्यत्यासो दृश्यत इत्यर्थः। विपर्ययमेव दर्शयति-तथा हीत्यादिना। आक्षिक इति। तेन दीव्यतिo(पा.सू.4-4-2)इति सूत्रेणाक्षशब्दाद्देवनकर्तरि ठक्‌प्रत्ययः। कुम्भकार इति। कर्मण्यण्(पा.सू.3-2-1)कर्मण्युपपदे कृधातोः कर्तर्यण् प्रत्ययः। आक्षिक इत्यत्राक्षकरणकव्यापाराश्रय इति बोधः। तद्विग्रहभूतेऽक्षैर्दीव्यतीत्यत्राक्षकरणिका देवनानुकूला भावनेति बोधः। कुम्भकार इत्यत्र कुम्भोत्पत्त्यनुकूलव्यापाराश्रय इति बोधः। तद्विग्रहभूते कुम्भं करोतीत्यत्र कुम्भोत्पत्त्यनुकूला भावनेति च बोधः। विवरणविव्रियमाणयोर्भिन्नार्थत्वे कारणमाह-कृत्प्रत्यय इति। तद्वाच्यानां कारकाणां-कर्त्रादीनां, प्राधान्यं-मुख्यविशेष्यत्वं प्रकृतिप्रत्ययार्थयोरिति नियमादिति भावः। आख्याते चेति। तिङन्ते च भावनायाः प्राधान्यं-मुख्यविशेष्यत्वं, भावप्रधानमाख्यातमिति यास्कवचनादिति भावः। मीमांसकस्यापीति। अस्य विशेष्यविशेषणभावव्यत्यासः संमत इति शेषः। न विवरणत्ववाधक इति। तद्धितकृतोरर्थप्रदर्शकवाक्ये विशेष्यविशेषणांशस्य वैपरीत्येऽपि विवरणत्वाङ्गीकारवच्चित्रा गावो यस्येति वाक्येऽपि विवरणत्वसंभवादिति भावः। तथा च वृत्तिजन्यबोधसमानविषयकबोधजनकत्वमेव विग्रहत्वं, न तु वृत्तिजन्यवोधसमानप्रकारकबोधजनकत्वमपीति भावः। एवं च चित्रा गावो यस्येत्यादेर्विग्रहत्वे न किंचित्प्रतिबन्धकम्। किं च चित्राणां गवामयमिति विग्रहस्य, मत्वर्थे वहुव्रीहिः, कर्तृकर्मवचनेनाप्रथमायाः, अप्रथमाविभक्त्यर्थे बहुव्रीहिः, शेषो बहुव्रीहिः, त्रिकतः शेषः, इत्यादिमुनिवचनविरुद्धत्वम्। न चालौकिकवाक्ये प्रथमान्तानामेव प्रवेशान्न पूर्वोक्तमुनिवचनविरोध इति वाच्यम्। अलौकिकं यद्विभक्त्यन्तानां प्रवेशस्तद्विभक्त्यन्तानामेव परिनिष्टितानां लौकिकेऽर्थबोधनाय सति संभवे प्रवेशस्यौचित्यात्-न तु षष्ठ्यन्तानां, उपस्थितं परित्यज्यानुपस्थितपदघटितलौकिकविग्रहवाक्यकल्पनाया अन्याय्यत्वात्। वृत्त्यर्थप्रदशनार्थे कल्पिते चित्रा गावो यस्येत्यादावपि विशेष्यविशेषणभावव्यत्यासाच्चित्रगोसंबन्धीत्येव बोधः। व्यत्यासबौधनायैव चित्रा गावो यस्य स चित्रगुरिति प्रदर्श्यते वृद्धैः। सर्वनामसंज्ञासूत्रे भाष्येऽपि सर्व आदिर्येषां तानीति विग्रहो दर्शितः। सर्वनाम्नामुत्सर्गतः प्रधानपरामर्शित्वात्स चित्रगिरित्यनेन स्वामिप्राधान्यं प्रदर्श्यत इति कैयटः। अत ए मासजात इत्यादेर्मासो जातस्य यस्य स इति विग्रहं प्रदर्शयन्ति। चित्रा गावो यस्य स चित्रगुरिति वाक्ये चित्रगोसंबन्धी यो भवति स चित्रगुपदबोध्य इति बोधः। पचतीति पाचक इत्यादेः पाचकपदं पचतीत्येतत्समानार्थकमिति बोधः। पचति पाकं करोतीत्यतोऽपि पचतितपदमेककर्तृकपाकक्रियाबोधकमिति बोधः, एवमन्यत्रापि। एवं च वृत्तिविग्रहयोः समानार्थता स्पष्टैवेति मञ्जूषाकृतः प्राहः॥ 35 ॥  
 निषादस्थपत्यधिकरणसिद्धान्ताविघातार्थं भूमिकामारचयति-नन्वस्त्वित्यादिना सिद्धिर्न स्यादित्यम्तेन। शक्तिरिति। सर्वत्र समासे विशिष्टशक्तिरित्यर्थः। तथा विग्रह इति। चित्रा गावो यस्येत्याकारकश्च विग्रहाऽस्त्वित्यर्थः। शक्तिमत्त्वाविशेषादिति। शक्तिमत्त्वस्य विशिष्टशक्तिमत्त्वस्यैकार्थीभावरूपस्याविशेषात्तुल्यत्वात्षष्ठीतत्पुरुषकर्मधारययोस्तुल्यत्वापत्तिरित्यर्थः। अधिकरणसिद्धान्तेति। षष्ठीतत्पुरुषापेक्षया कर्मधारयस्य लघुत्वान्निषादस्थपतिशब्दे कर्मधारय इति तत्र सिद्धान्तितं, तन्न संगच्छेतेत्यर्थः। इत्याशङ्क्याऽऽह-पर्यवस्यच्छाब्दबोध इति। पर्यवस्यंश्चासौ शाब्दकोधश्चेति। पर्यवस्यन् शब्दशक्तिमर्यादया सिध्यन् यः शाब्दबोधः, समासाद्विशिष्टशक्तया जायमान शाब्दबोध इत्यर्थ-। तस्मादविदूरश्चासाविति। समासादविदूरः संनिहितो यः प्राक्‌क्षणः, समाससंज्ञाविदानादव्यवहितपूर्ववर्तिअलौकिकप्रक्रियावाक्यप्रयोगाधिकरणभूतः क्षण इत्यर्थः। तादृशक्षणाधिकरणको योऽलौकिकप्रक्रियावाक्यप्रयोगस्तत्रत्यां स्थितिमादाय सिध्यन्नन्तरङ्गबहिरङ्गभावः समासेऽपि सुवच इत्यर्थः। तथा चालौकिकप्रक्रियावाक्यार्थनिष्ठान्तरङ्गबहिरङ्गभावचिन्तनहेतुकलाघवानुरोधेन निषादस्थपत्यधिकरणविरोधो न सभवतीति भावः। एतदेव विशदयन्नाह-अयं भाव इत्यादि। निषादस्थपतिपदमिति। एतया निषादस्थपतिं याजयेदिति श्रुतिगतमित्यर्थः। समासशक्तिपक्ष इति। निषादस्थपतिरूपसमासस्यैकार्थीभावरूपे विशिष्टार्थे शक्तिरिति सिद्धान्तपक्ष इत्यर्थः। निषादरूप इति। निषादाभिन्ने स्थपतौ, इत्यर्थककर्मधारय इत्यर्थः। निषादानां चेति। निषादसंबन्धिस्थपताविति षष्ठीतत्पुरुष इत्यर्थः। निषादस्वामिक इति। निषादः स्थपतिः स्वामी यस्येति पुरुषान्तरान्यपदार्थके बहुव्रीहावित्यर्थः। स्थपतिशब्दः स्वामिपर्याय इति भावः। एवं च निषादस्थपतिसमासो निरुक्तेषु त्रिष्वप्यर्थेषु शक्तत्वान्नानार्थकः, सति तात्पर्ये निषादसंबन्धिनः, निषादस्वामिकस्यापि च बोधोत्पत्तेरिष्टत्वात्तत्रापि शक्तिरावश्यकीति भावः। नानार्थे इति। शक्त्यादिवृत्त्याऽनेकार्थोपस्थितौ सत्यामित्यर्थः। तात्पर्यादिति। नानार्थवाचके हर्यादौ तात्पर्याद् वक्तृतात्पर्यानुरोधाद् विशेषस्य विवक्षितार्थविशेषस्यावगतिर्निश्चय इति तदर्थः। न्यायेनेत्यस्य क्व तात्पर्यमिति संशये प्राप्ते सतीति शेषः। निषादस्थपतिशब्दे स्वघटकपदघटितवाक्यदृष्टार्थमात्रविषयकबोधजनकतत्पुरुषापेक्षया, स्वघटकपदघटितवाक्यदृष्टार्थात्तिरिक्तार्थविषयकबोधजनकत्वेन बहुव्रीहेर्बहिरङ्गत्वम्। स्वं निषादस्थपतिरिति षष्ठीतत्पुरुषः, तद्‌घटके ये द्वे पदे, तादृशपदद्वयघटितं यद्वाक्यं-निषादानां स्थपतिरित्याकारकं, तत्र दृष्टो योऽर्थः-निषादसंबन्धिस्थपतिरित्येवंरूपः, तादवदर्थविषयकबोधजनकत्वात्तत्पुरुषस्य बहुव्रीह्यपेक्षयाऽन्तरङ्गत्वम्। बहुव्रीहेस्तु सव्घटकपदघटितं यद्वाक्यं चित्रा गाव इति, तत्र दृष्टो योऽर्थः-चित्राभिन्ना गावः, तदपेक्षयाऽतिरिक्तः स्वामिरूपो योऽन्यपदार्थः, तावदर्थबोधजनकत्वेन बहुव्रीहेस्तत्पुरुषापेक्षया बहिरङ्गत्वम्। वृत्तिघटकीभूतपदार्थातिरिक्तपदार्थबोधजनकत्वाभावेन बहुव्रीह्यपेक्षया तत्पुरुषे लाघवम्। बहुव्रीहौ तु वृत्तिघटकीभूतपदार्थातिरिक्तपदार्थबोधजनकत्वेन तत्पुरुषापेक्षया गौरवमिति भावः। एवमेव षष्ठीतत्पुरुषापेक्षया कर्मधारयस्य लघुत्वं बोध्यम्। वृत्तिघटकीभूतपदार्थयोरभेदेनान्वयादेकार्थविषयकबोधजनकत्वेन तत्पुरुषापेक्षया कर्मधारये लाघवं, षष्ठीतत्पुरुषे तु वृत्तिघटकीभूतपदार्थयोर्भेदेनान्वयात्पदार्थद्वयविषयकबोधजनकत्वेन कर्मधारयापेक्षया गौरवम्, इति भावः। तत्कल्पनायामिति। निषादस्थपतिशब्दे तात्पर्यकल्पनायां प्राप्तायामिति शेषः। पूर्वोपस्थितार्थ एवेति। संभवति सामनाधिकरण्ये वैयधिकरण्यस्यान्याय्यत्वमिति न्यायेन निषादसंबन्धिस्थपत्यपेक्षया निषादरूपे स्थपतावेवोपस्थितिप्रयुक्तलाघवानुरोध तत्तात्पर्यं कल्प्यते निश्चीयते। अभेदान्वयेनैकार्थबोधजनकत्वरूपसामानाधिकरण्ये संभवति सति, भेदसंबन्धेनान्वयबोधजनकत्वरूपवैयधिकरण्यस्य न्यायापेतत्वं, पदद्वयेनाभेदा वयादेकस्यैव पदार्थस्य बोधनेन कर्मधारये लाघवात्, तत्पुरुषे तु भेदेनान्वयात्पदद्वयेन पार्थक्येनार्थद्वयस्य बोधनेन गौरवादिति संकलितोऽर्थः। ननु मीमांसकमते समासे शक्यभावात्कथं निषादस्थपतिपदं नानार्थकमत आह-परेषामपीति। व्यपेक्षाफक्षवादिनां नैयायिकादीनामपीत्यर्थः। सति तात्पर्ये इति। षष्ठीतत्पुरुषाद्यर्थे तात्पर्ये सतीत्यर्थः। यष्टीः प्रवेशयेतिवदिति। तत्र यथा यष्टिप्रवशरूममुख्यार्थान्वयानुपपत्त्यभावेऽपि तात्पर्यानुपपत्त्या यष्टिधरे लक्षणा क्रियते एवं यकृते निषादस्थपतिशब्देऽप्यन्वयानुपपत्त्यभावेऽपि तात्पर्यानुपपत्त्या षष्ठीतत्पुरुषाद्यर्थे लक्षणा दुर्वारेत्यर्थः। ततश्चानेकार्थकत्वेऽपि यादृशार्थस्योपस्थितौ लाघवं भवति तादृशलाघवानुसारेण कर्मधारयार्थ एव तात्पर्यं निश्चीयते इति तात्पर्यम्॥ 36 ॥  
 इति श्रीवैयाकरणभूषणसारव्याख्यायां शांकर्यां समासशक्तिनिर्णयः।  
 रङ्गभट्टतनूजेन शंकरेण विनिर्मिते।  
 सारीयेऽभूद्विवरणे समासे शक्तिनिर्णयः॥ 5 ॥

















.







   **॥ वैयाकरणभूषणसारः ॥**


**        (तत्र द्वितीयो भागः)**



**     *॥ अथ शक्तिनिर्णयः ॥***




 प्रसङ्गसंगत्या यावत्पदेषु शक्तिं समर्थयन् भूमिकामारचयति-शक्तिप्रसङ्गदिति। समासशक्तिनिरूपणप्रसङ्गात्स्मृतस्योपेक्षानर्हत्वादित्यर्थः। तस्या इति। शक्तेरित्यर्थः। शक्तिर्नाम पदेन सह पदार्थस्य संबन्धः। स चास्मात्पदादयमर्थो बोद्धव्य इत्यर्थविशेष्यकेश्वरेच्छारूपो वा, इदं पदममुमर्थं बोधयत्विति पदविशेष्यकेश्वरेच्छारूपो वेति तार्किकाः। अमुमेवेश्वरीयसंकेत इति व्यवहरन्ति ते। नव्यतार्किकैरीश्वरेच्छा, ज्ञानं वा कृतिर्वा शक्तिरित्युच्यते। तान्निराकर्तुमादौ तत्स्वरूपं दर्शमति-इन्द्रियाणां स्वविषय इति। अस्यार्थः-यथा चक्षुरादीनां रूपादिविषयकज्ञानजननेऽनादिः पुरुषप्रयत्नानपेक्षा योग्यता, तज्जनकतावच्छेदकधर्मवत्त्वरूपा, तथा शब्दानामर्थेऽनादिः संबन्ध एव योग्यता, तद्बोधजनकतावच्छेदको धर्म इति। प्रतिपदार्थमाह--इन्द्रियाणां--चक्षुरादीनाम्, इत्यादिना। चाक्षुषपदं रासनादिप्रत्यक्षस्याप्युपलक्षणम्। अनादिर्योग्यतेत्यत्र न आदिर्थस्याः सेत्यर्थो बोध्यः। सैव शक्तिरिति। बोधकारणतारूपैव शक्तिरित्यर्थः। परे तु अर्थासंबद्धस्य शब्दस्यार्तविषयकबोधजनकत्वान्यथानुपपत्त्या कल्प्यमानशक्तिरूपसंबन्धस्य बोधजनकत्वरूपत्वं न संभवति, आत्माश्रयापत्तेः। किं च संबन्धिभिन्नत्वे सति उभयाश्रितत्वे सति विशिष्टबुद्धिनियमकत्वं संबन्धत्वम्। यो हि घटभूतलयोः संयोगवत्तदुभयस्मिन्नपि संबन्धिति वर्तते स एवं संबन्धो भवति, इच्छाया जनकत्वस्य वा पदमात्रवृत्तित्वेनोभयवृत्तित्वाभावान्न संबन्धतवम्। ननु अस्मात्पदादयमर्थो बोद्धव्य इतीच्छायां बोधस्येव पदतदर्थयोरपि इच्छाविषयत्वेन प्रतीतेः कथमिच्छाया उभयवृत्तित्वाभाव इति चेन्न। तत्र हि न पदं नापि पदार्थ इच्छाविषयः, किं तु बोध एव तादृश इति बोधनिष्ठविषयतैवेच्छाश्रयतानियामिका, न तु बोधविषयपदतदर्थनिष्ठविषयता इच्छाश्रयतानियामिका। अयं शब्दः पदार्थो वा इच्छावानिति प्रतीत्यभावात्। विषयतासंबन्धेन बोधस्यैव साक्षादिच्छाश्रयत्वे संभवति सति परम्परासंबन्धेन पदतदर्थयोरिच्छाश्रयत्वाभ्वुपगमेमानागाव इत्याशयः। ननु शब्दवदर्थस्यापि साब्दबोधे निमित्तत्वादस्त्युभयत्रापि बोधजनकत्वमिति संयोगवत्तस्य संबन्धत्वं दुर्वारमिति चेन्न। यथा दण्डचक्रयोरुभयोर्घटजनकत्वेऽपि तयोः परस्परमसंबन्धोऽनुभवसिद्धस्तद्वच्छब्दतदर्थयोरुभयोर्बोधजनकत्वेऽपि तयोः परस्परं संबन्धस्य दुरुपपादत्वात्। अपि च विशिष्टप्रतीतिनियामकस्यैव संबन्धत्वं, यथा-घटपद्‌भूतलमित्यत्र घटनिरूपितसंयोगाश्रयो भूतलमिति विशिष्टप्रतीतिनियामकत्वात्संयोगस्य संबन्धत्वं, तद्वदिच्छाया जनकत्वस्य च विशिष्टप्रतीतिनियामकत्वाभावान्न संबन्धत्वसंभवः। तस्मात्पदतदर्थयोः संबन्धान्तरमेव शक्तिः, वाच्यवाचकभावापरपर्यायेति प्राहुः। अनादिकारणताया व्यभिचारग्रस्तत्वात्संकेतज्ञानं विना बोधानुदयाच्च संकेत एव-शक्तिरस्त्विति नैयायिकः शङ्कते-ननु नेति। अनादिभूताया बोधकारणतायाः शक्तित्वं न संभवतीत्यर्थः। तस्या अशक्तित्वे हेतुमाह-आधुनिकेति। इदानींतनपित्रादिसंकेतिते चैत्रमैत्रादिनाम्नीत्यर्थः। तदभावादिति। अनादित्वविशिष्टबोदकारणताया असत्त्वादित्यर्थः। तदभावादिति। अनादित्वविशिष्टबोधकारणताया असत्त्वादित्यर्थः। यद्यपि सांप्रतिके संकेते बोधकारणताऽनुभूयते तथापि तादृशबोधकारणतायां सादित्वेनानादित्वाभावाद्विशेषणाभावप्रयुक्तो विशिष्टाभावो बोध्यः। ततश्च सांप्रतिकसंकेताच्छाब्दप्रोधो न स्यादिति भावः। नन्वाधुनिकेऽनादित्वासत्त्वे मानाभाव इत्यत आह-अन्यथेति। उक्तवैपरीत्ये। आधुनिकेऽनादित्वसत्त्व इत्यर्थः। पित्रादिसंकेतेति। यद्याधुनिकेऽनादित्वविशिष्टकारणता स्यात्तर्हि पित्रादिकृतसंकेतज्ञानशून्यसमयेऽपि ततः शाब्दबोधः प्रसज्येत। सिद्धान्तेतु न भवति, संकेतज्ञानाभावादिति भावः। लाक्षणिकेति। लाक्षाणिकस्यापि गङ्गादिपदस्य बोधजनकतया तत्रापि अनादित्वविशिष्टबोधकारणताकल्पनापत्त्या विनैव लक्षणां तीरादिबोधसंभवादतिव्याप्तिः स्यात्। अतः संकेतज्ञानमपि बोधे कारणमिति वक्तव्यम्। आवश्यकत्वादिति। संकेतज्ञानं विना बोधानुदायादवश्यापेक्षणीयत्व दित्यर्थः। स एवेति। स एव संकेत एव शक्तिरित्यङ्गीकर्तव्यमित्यर्थः। एवेनानादिबोधकारणताया निरासः। तदाह गदाधरभट्टाचार्यः शक्तिवादे-संकेतो लक्षणा चार्थे पदवृत्तिः, इति। अर्थे इति सप्तम्या निरूपितत्वमर्थः। तथा चार्थनिरूपिता घटादिपदनिष्ठा या वृत्ति स संकेतः, तीराद्यर्थनिरूपिता गङ्गादिपदनिष्ठा या वृत्तिः सा लक्षणेति विवेकः। शक्तिर्लक्षणा चेति वक्तव्ये शक्तिस्थाने संकेतवचनं पित्रादिकृतसंकेतसंग्राहार्थम्। शाब्दबोधानुकूलार्थोपस्थित्यनुकूलः पदपदार्थयोः संबन्धः शक्तिलक्षणान्यतरा वृत्तिरित्येवमेव नैयायिका मन्यन्ते। यद्यपि \`गङ्गापदात्तीरबोधो भवतु' इत्याकाराया अपीश्वरेच्छायास्तीरे संभवाच्छक्त्यैव तीरबोधप्रसङ्गस्तथाऽपि तीरं गङ्गापदवाच्यमिति वियवहाराभावात्तीरार्थे गङ्गापदस्य लक्षणैव, गङ्गापदात्तीरबोधो जायतामिति विशिष्य ईश्वरेच्छाया असत्त्वानुमानात्, जलप्रवाहरूपेऽर्थे तु शक्तिरिति संप्रदायः। आधृनिके पित्रादेरिति। तत्र विशिष्य चैत्रपदजन्यबोधविषयो जायतामित्येवं भगवत्संकेताभावात्पित्रादिकृतः संकेतः, गवादौ च भगवत्संकेत इति रुंकेतमात्रं शक्तिः, न तु ईश्वरीयत्वविशेषणविशिष्टः संकेत इत्याशयः। किमयं संकेतः-स्वरूपतः, सामान्यतः, विशेषरूपेण वा हेतुरिति विकल्प्य निराकरोति-उच्यत इति। न स्वरूपेण हेतुरिति। स्वरूपसन् संकेतत्वेन विद्यमांनो हेतुर्नेत्यर्थः। तत्र कारणमाह-अगृहीतशक्तिकादिति। बहुव्रीहिरयं, पदमन्यपदार्थ। अगृहीतसंकेतादपि पदादित्यर्थः। बोधप्रसङ्गादिति। तद्धेतुभूतस्य संकेतस्य स्वरूपतस्तत्र सत्त्वादित्यर्थः। संकेतज्ञानं विना शाब्दबोधो न जायतं इत्यनुभवसिद्धमिति भावः। सामान्यतो ज्ञात इति। येन केनचिद्रूपेण ज्ञानविषयीकृतो हेतुर्नेत्यर्थः। प्रमेयत्वादिनेति। घटपटादिपदार्थ इव संकेतज्ञानेऽपि घटादिपदाच्छाब्दबोधापत्तेः। घटपदस्य कम्बुग्रीवादिमदर्थे संकेत इत्येवंरूपेण संकेतज्ञाने सत्येव ततः शाब्दबोद उदेतीत्यनुभवसिद्धमिति भावः। संकेतत्वेनेति। ईश्वरीयसंकेतत्वादिना विशेषरूपेणापि संकेतज्ञानं हेतुर्नेत्यर्थः। गवादिपदेष्वपीति। तत्रापि येषामीश्वरीयसंकेतत्वेन ज्ञानं नास्ति तेषां तत्तदर्थबोधजनकत्वशक्तिग्रहवशादेव बोधजननेन शाब्दबोदसंकेतज्ञानयोः कार्यकारणभावस्य व्यभिचरितत्वात्। व्यभिचारो नाम कार्यकारणभावभङ्गः। तत्राऽऽद्ये कारणभूतस्य संकेतस्य स्वरूपतः सत्त्वेऽपि शाब्दबोधरूपकार्याभावादन्वयव्यभिचारः, अन्त्ये संकेतज्ञानरूपकारणाभावेऽपि शाब्दबोधरूपकार्यजननाद्व्यतिरैकव्यभिचारो द्रष्टव्यः। ईश्वरीयसंकेतत्वेन संकेतज्ञानशून्यान् प्रदर्शयितुमाह-लौकिकमीमांसकादीनामिति। लौकिकाश्च मीमांसकादयश्चेत्यर्थः। लौकिकपदेनात्र पामरा निरीश्वरवादिनो मीमांसकाश्च ग्राह्याः। आदिपदेन बौद्धादयो, ये हीश्वरनास्तितां वदन्तीत्येतादृशाबोध्याः। ननु तेषामीश्वरीयसंकेतत्वेन तज्ज्ञानासंभवेऽपि संकेतत्वेन ज्ञानं संभवत्येवेत्यत आह-तत्तदर्थबोधेति। घटपदादिपदं पृथुबुध्नोदरादिमदर्थप्रत्यायकमित्येवं बोधजनकत्वज्ञानवतामेवेत्यर्थः। एवकारेण संकेतत्वप्रकारकज्ञानव्यवच्छेदः। तथा च संकेतत्वज्ञानासत्त्वेऽपि निरुक्तार्थबोधजनकत्वग्रहवशादेव शाब्दबोधोत्पत्त्या व्यभिचारात्संकेतत्वेन संकेतज्ञानमपि न हेतुः। किंत्वर्थबोधजनकत्वमेव पदस्य सक्तिरिति भावः। ननु संकेतज्ञानशून्यानां पामरादीनां घटादिपदं घटाद्यर्थबोधजनकमित्येवंबोधकारणताज्ञानमात्रादेव घटाद्यर्थबोधोदयेन संकेतज्ञानस्य शाब्दबोधहेतुत्वासंभवेऽपि बोधजनकतावच्छेदकत्वेन संकेतज्ञानस्य शाब्दबोधहेतुत्वं संभवत्येवाव्यभिचारादित्याशङ्कते-न चार्थधीत्यादि। अयं भावः-अर्थवीजनकत्वं-अर्थबोधजनकत्वं, तच्चार्थबोधजनकत्वयोग्यता, योग्यता च तदवच्छेदकधर्मत्वत्त्वं, धर्मश्च क्लृप्तत्वादीश्वरादिसंकेत एव, अक्लॄप्तकल्पनायां गौरवात्। तथा च घटादिपदे याऽर्थबोधजनकता, तस्या अवच्छेदकं-संकेत इत्यवच्छेदकत्वेन संकेतज्ञानं शाब्दबोधहेतुर्भवत्येवेति। तज्ज्ञानं-संकेतज्ञानम्। तथा-शाब्दबोधहेतुः। संकेतज्ञानसहकारेणैवार्थधीजनकतायाः शाब्दबोधहेतुत्वेन संकेतज्ञानाव्यभिचार इति भावः। एतन्न योग्यमित्याह-ततौऽपीति। अर्थधीजनकतावच्छेदकत्वेन हेतुत्वापक्षेयाऽपीत्यर्थः। लाघवेनेति। अर्थधीजनकतात्वेन हेतुताया उचितत्वेन जनकतावच्छेदककोटावर्थधीजनकतावच्छेदकत्वस्याप्रवेशाल्लाघवं भवति। अस्यायं सारः शब्द एव शाब्दबोधे कारणं, कारणता च केन रूपेणेति वीक्षायां लाघवेनार्थधीजनकत्वेनैव गृह्यते, ततश्चार्थधीजनकतावच्छेदकत्वपर्यन्तानुधावनं गुरुभूतमिति। इदं पदमर्थधीजनकतावच्छेदकवदिति ज्ञानस्य शाब्दबोधहेतुत्वे गौरवात्तदपेक्षया इदं पदमर्थधीनकतावादिति ज्ञानस्य हेतुत्वकल्पने लाघवाद्बोधकारणतैव शक्तिरिति वैयाकरणभिमतं सिध्यति। अयं भावः-इदं पदमर्थधीजनकतावच्छेदकधर्मवदित्यस्य घटाद्यर्थधीजनकतावच्छेदको यो धर्मः संकेतस्तद्वत्तदाश्रयो घटादिपदमित्यर्थः। इदं पदमिति सामान्योक्तिर्निर्विशेषं न सामान्यमिति न्यायेन वटपदं घटार्थबोधकमितिविशेषवाक्यपरिचायिका। अत्राऽऽश्रयतासंबन्धेन बोधजनकतावच्छेदकधर्मरूपः संकेतो घटादिपदे प्रकारः, अवच्छेदकता, प्रकारता चेत्युभयं तादृशधर्मरूपे संकेते वर्तत इति कृत्वा इदं पदमर्थधीजनकतावच्छेदकधर्मवदिति ज्ञानस्य घटाद्यर्थबोधजनकतावच्छेदकतावच्चिन्नसंकेतनिष्ठप्रकारताकज्ञानत्वेन हेतुत्वे गौरवात्, इदं पदमर्थधीजनकतावदित्यस्यःघटाद्यर्थभोधजनकताश्रयो वटादिपदं, अत्राऽऽश्रयता संबन्धेन घटाद्यर्थबोधजनकता घटादिपदे प्रकारः, प्रकारतावच्छेदकं बोधजनकतात्वं, प्रकारता च बोधजनकतात्वावच्छिन्नेति कृत्वा इदं पदमर्थधीजनकतावदिति ज्ञानस्य घटाद्यर्थबोधजनकतात्वावच्छिन्नप्रकारताकज्ञानत्वेन शाब्दबोधहेतुत्वकल्पनं समञ्जसं लाघवादिति। अवेदं बोध्यं-यथा अपं घट इत्याकारकं ज्ञानं विशिष्टज्ञानम्। यतोऽस्मिञ्ज्ञाने घटो घटत्वं च भासेते। तत्र घटत्वं विशेषणं, घटो विशेष्य इति कृत्वा भवतीदं घटत्वप्रकारकं ज्ञानमिति तद्वदिदं पदमर्थधीजनकमिति ज्ञानमर्थधीजनकत्वप्राकरकं भषति। यथा च दण्डो घटकारणतावच्छेदकधर्मवानिति ज्ञानं विशिष्टज्ञानम्। यतोऽत्र ज्ञाने दण्डो विशेष्यतया, घटकारणतावच्छेदकधर्मश्च विशेषणतया भासत इति कृत्वा भवतीदं घटकारणतावच्छेदकधर्मप्रकारकं ज्ञानमिति। तद्वदिदं पदमर्थधीजनकतावच्छेदकधर्मवदिति ज्ञानमर्थधीजनकतावच्छेदकधर्मप्रकारकं भवतीति। अर्थधीजनकत्वप्रकारकज्ञानस्य व्यभिचारमाशङ्कते-न चाऽऽधुनिकेति। आधुनिकसंकेते चैत्रमैत्रादौ संकेतज्ञानात्-चैत्रादिपदस्य तत्तव्द्यक्तिविशेषे संकेत इति ज्ञानादेवार्थबोधस्य जायमानत्वेन, अस्य अर्थबोधजनकताज्ञानस्य, व्यभिचारः-कारणाभावेऽपि कार्यसत्त्वाव्द्यतिरेकव्यभिचारो भवतीति शेषः। संकेतज्ञानादेवेत्येवकारेणार्थबोधजनकत्वज्ञानस्य व्यवच्छेदः। अर्थबोधजनकत्वज्ञानं विनैव केवलसंकेतज्ञानादिति यावदित्यर्थः। व्यभिचारो नेत्याह-तत्रापीति। यत्र संकेतज्ञानमात्रादर्थबोधस्तादृशस्थलेऽपीत्यर्थः। इदं पदमेनमर्थमिति। एतत्पदविशेष्यकैतदर्थविषयको यो बोधस्तादृशबोधजनकताप्रकारिका येच्छा सैव संकेत इति तादृशेच्छारूपसंकेतज्ञाने जाते सति अर्थादेतत्पदे एतदर्थबोधजनकत्वप्रकारकत्वज्ञानस्य जातत्वेनार्थधीजनकत्वरूपस्य बोधकारणस्य पदे सत्त्वाव्द्यतिरेकव्यभिचारौ नैव संभवतीत्यर्थः। नैयायिकमतेन प्रथमान्तुख्यविशेष्यकशाब्दबोधस्येष्टत्वादिदं पदमेनमर्थं बोधयत्वित्यस्य गवाद्यर्थविषयकबोधजनकताश्रयो गवादिपदमित्यर्थादिदंपदमेनमर्थं बोधयत्विति ज्ञानस्यार्थबोधजनकत्वप्रकारकज्ञानत्वेन गवादिपदेऽर्थबोधजनकत्वप्रकारकत्वस्याक्षतेः कारणाभावे कार्यसत्त्वरूपो व्यतिरेकव्यभिचारो नास्तीति यावत्। अवगाहेनेनेति। तादृशेच्छाज्ञाने पदेऽर्थबोधजनकत्वस्य विषयीकरणेनेत्यर्थः। सविषयकेच्छायामिच्छानिरूपितं यस्य प्रकारत्वं भवति तादृशेच्छाज्ञानेऽपि तस्यैव प्रकारत्वमिति नियमात्-प्रकृतस्थले एतत्पदविशेष्यकैतदर्थविषयकबोधजनकत्वमिच्छायां प्रकार इति ताद-शेच्छाज्ञानेऽप्येतत्पदविशेष्यकैतदर्थविषयकबोधजनकत्वस्यैव प्रकारत्वेन पदेऽर्थबोधजनकत्वप्रकारकत्वज्ञानस्याक्षतत्वाव्द्यभिचाराभाव इति यावत्। इतरनिरूपितविसेषणतानापन्नत्वेनार्थबोधकताज्ञानस्य कारणत्वं स्वीकार्यनित्याशङ्कते-न चेति स्वातन्त्र्येणेति। इतरनिष्ठविशेष्यतानिरूपितविशेषणतानापन्नत्वेनेत्यर्थ-। प्रकृतस्थले चेच्छायां बोधजनकत्वस्य विशेषणत्वाद्बोधजनकत्वज्ञानस्यापीच्छाविशेषणत्वान्न बोधकताज्ञानं स्वत त्रमिति भावः। अन्यथेति। विशेषणतापन्नत्वरूपपारतन्त्र्येणापि बोधकताज्ञानस्य शाब्दबोधहेतुत्व इत्यर्थः। नेदं तद्धीजनकमिति। अयमाशयः-कस्यचिच्चैत्रनाम्नः पुरुषस्य भ्रान्त्या घटपदात्पटव्यक्तेर्ज्ञानं जातम्। अथ द्वितीयस्याभ्रान्तस्याभ्रान्तत्वादेव च घटपदं पटव्यक्तिबोधजनकं नेत्येवं जानतोऽपि घटपदस्य पटव्यक्तौ शक्तिराहित्येऽपि यस्माच्चैत्रेण घटपदात्पटरूपोऽर्थो ज्ञातस्तस्माद्घटपदस्य पटरूपेऽर्थे शक्तिरस्तीति ग्रहसंभवेन तादृशग्रहवतो मैत्रस्य घटपदात्पटरूपार्थप्रतीत्यापत्तिः स्यात्। इदं तद्धिजनकं नेत्यत्र नञर्थाभावे विशेषणतयाऽर्थबोधजनकत्वस्य सत्त्वात्। तस्माद् घटपदात्पटव्यक्तिबोधापत्तिवारणाय स्वातन्त्र्येणार्थबोधजनकताज्ञानं शाब्दबोधहेतुरित्यवश्यं वक्तव्यम्। प्रकृत्स्थले नञर्थाभावे विशेषणतया बोधजनकज्ञानसत्त्वेऽपि विशेषणतानापन्नत्वेन बोधजनकताज्ञानं नास्तीति न घटपदात्पटरूपार्थबोधो जायते। तथाचाऽऽध्रुनिकसंकेतस्थले चैत्रादाविच्छायां विशेषणतया बोधजनकताज्ञानस्य सत्त्वेऽपि स्वातन्त्र्येण बोधजनकताज्ञानं नास्तीति विशेषणाभावप्रयुक्तविशिष्टाभावाच्छाब्दबोधहेतोर्धोधजचकताज्ञानस्याऽऽधुनिसंकेतस्थले व्यभिचार एवेति चेन्नेत्याह-नेदं तद्धीजनकमिति ग्रहवत इति। घटपदं पटधीजनकं नेति ज्ञानवतोऽभ्रान्तस्येत्यर्थः। घटपदे पटधीजनकत्वाभावनिश्चयवतः पुरुषस्येति यावत्। बाधेनेति। घटपदे पटधीजनकत्वज्ञानस्याभावेनेत्यर्थः। पदे परग्रहमिति। घटपदे पटधीजनकत्वमस्तीत्याकारकं ज्ञानं मदन्यभ्रान्तपुरुषसंबन्धीत्येवं जानतोऽपीत्यर्थः। तद्‌ग्रहासंभवादिति। घटपदे पटधीजनकत्वज्ञानस्य सर्वथाऽनुदयादित्यर्थः। यस्य घटपदे पटधीजनकत्वं नास्तीति निश्चयात्मकं ज्ञानमस्ति तादृशेऽभ्रान्तपुरुषे घटपदे पटधीजनकत्वमस्तीत्येवं भ्रान्तपुरुषीयज्ञानस्य यथाकथंचिद्(अभावप्रतियोगित्वेन)सत्त्वेऽपि तावताऽभ्रान्तपुरुषस्य घटपदे पटधीजनकत्वमस्तीत्येवं ज्ञानं कथमिवोदियात्। नैवोदियादित्यर्थः। सर्वत्र कार्ये प्रतिधन्धकाभावस्यापि कारणत्वेनावश्याङ्गीकार्यत्वात् कृतस्थले घटपदे पटधीजनकत्वं नास्तीत्येवमात्मकस्य निश्चयात्मकज्ञानस्य प्रबलप्रतिबन्धकस्य सत्त्वादित्यर्थः। एवं चाभ्रान्तपुरुषस्य घटपदे पटधीजनकत्वज्ञानाभावान्न घटपदात्पटव्यक्तिज्ञानापत्तिरिति भावः। अन्यथेति। उक्तवैपरीत्ये च घटपदे पटधीजनकत्वाभावनिश्चयसत्त्वेऽपि तत्र घटपदे पटधीजनकत्वज्ञानाङ्गीकार इत्यर्थः। तदभाववति तत्प्रकारकारकं ज्ञानं भ्रान्तिज्ञानं मिथ्याज्ञानमिति तादृशभ्रान्तिज्ञानं रजतत्वाभाववत्यां शुक्तौ इदं रजतमिति रजत्वप्रकारकं ज्ञानं चैत्रस्य जातम्। तच्चैत्रायिभ्रान्तिज्ञानं-रजतत्वाभाववती शुक्ती रजतत्वेन रूपेणानेन गृहीतेत्येवं मैत्रेण ज्ञातम्। अतश्चैत्रनिष्ठभ्रान्तिज्ञो मैत्रः। स चाभ्रान्त एव। नेदं रजतमिति पुरोवर्तिनि वस्तुनि रजत्वप्रकारकत्वस्य बाधनिश्चयात्। सत्येमं चैत्रीयभ्रान्तेर्ज्ञातृत्वेन यदि मैत्रस्यापि रजतत्वाभाववद्वस्तुविशेष्यकरजतत्वप्रकारकज्ञानसत्त्वेन भ्नान्त्याश्रयत्वं स्वीक्रियते, तर्हि भ्रान्तिज्ञस्यपि भ्रन्तत्वमापद्येतेति नेदं रजतमिति बाधस्थले इदं रजतमित्येवं रजतत्वप्रकारकं ज्ञानमेव नोदेतीत्यवगन्तव्यमिति भावः। अर्थधीजनकत्वरूपायाः शक्तेर्ग्रहकमाह-इदं चेति। शब्दे विद्यमानमनादिसिद्धमर्थधीजनकत्वरूपं साभर्थ्यं पित्रादिना कृतो यः संकेतस्तज्ज्ञानाद् गृह्यते। घटपदं कम्बुग्रीवादिमदर्थस्य वाचकमित्युपदेशः संकेतः। पित्रादित्यादिपदेनाऽऽप्तो ग्राह्यः। तथा च संकेतज्ञानात्पूर्वं न शाब्दबोध इति व्यक्तम्। ननु गङ्गायां घोष इत्यादौ लाक्षणिकेऽपि गङ्गापदे तीररूपार्थबोधजनकतयाऽनादिबोदकारणतायाः शाब्दबोधहेतुभूतायाः सत्त्वात्तीरशक्तत्वमेव स्यादिति प्रसक्तां लक्षणोच्छेदापत्तिं परिहरति-नापीति। लक्षणोच्छेदापत्तिर्न दूषणं किंत्विष्टत्वाद्‌भूषणमेवेत्यर्थः। लक्षणोच्छेदस्येष्टत्वे हेतुमाह-साधारण्यादिति शक्तिग्रहकशिरोमणिर्व्यवहारो यथा शक्येऽस्ति तथा लक्ष्ये तीरेऽप्यादिति शक्तिग्रहकशिरोमणिर्व्यवहारो यथा शक्येऽस्ति तथा लक्ष्ये तीरेऽप्यस्तीत्यर्थः। यथा जलप्रवाहविशेषएऽर्थे गङ्गापदप्रयोगात्मको वृद्धव्यवहारस्थथा गङ्गातीररूपार्थेऽपि गङ्गापदप्रयोगस्य वृद्धव्यवहारे दर्शनेन शक्यलक्ष्ययोरुमयोरपि गङ्गापदप्रयोगस्य समानत्वाच्छक्यजलप्रवाह इव लक्ष्ये तीरेऽप्यस्तु गङ्गापदस्य शक्तिः। भवतु च लक्षणोच्छेदो, न काऽपि हानिः सर्वे सर्वोर्थवाचक इति भाष्येण सर्वेषामिपि शब्दानां सर्वार्थनिरूपितशक्तिमत्त्वस्य वैयाकरणसंमतत्वादिति भावः। एतेन शक्तिग्रहककोशादेरभावान्न तीरादौ गङ्गादिपदशक्तिरिति निरस्तम्। शक्तिग्राहकशिरोमणेर्व्यवहारस्य तत्र सत्त्वादिति भावः। प्रसिद्ध्यप्रसिद्धिभ्यां मुखअयलक्ष्यव्यवहार उपपाद्यः। अप्रसिद्धा शक्तिरेव लक्षणा। यथा व्यवहारादिना गङ्गादिपदानाम्वयवधानेन प्रवाहादौ विशेषरूपेण शक्तिर्गृह्यते तथआ तीरादावन्वयाद्यनुपपत्तिप्रतिसंधानात्पूर्वं विशेषरूपेण शक्तिर्न गृह्यत इत्यप्रसिद्धत्वाल्लक्षणेति व्यवहार इति भावः। ननु सर्वे सर्वार्थवाचका इति भाष्यं योगिदृष्ट्या, तेषामेव सर्वेषां शब्दानामर्थानां च विशेषरूपेण ज्ञानसंभवात्। अस्मदादीनां तु सर्वशब्दतदर्थानां विशेषरूपेण ज्ञानाबावात्सामान्यरूपेण तज्ज्ञानस्य बोधानुपयोगाच्चास्मददृष्ट्या गङ्गादिपदस्य तीराद्यर्थे शक्तिरिति वक्तुमनुचितमतस्तीराद्यर्थप्रतीत्यै गङ्गादिपदे पृथग्लक्षणावृत्तिः स्वीकार्यैव, तीराद्यर्थे गङ्गादिपदप्रयोगरूपवृद्धव्यवहारश्च लक्षणाग्राहकतयोपपन्नः, अत एव कूलं रोधश्च तीरं चेति कोशे तीरपर्यायमध्ये न गङ्गापदं पठ्यत इत्याशयेनाऽऽह-र्कि चेति। प्रत्यक्षादिजन्योपस्थितेरिति। घटपदस्य कम्बुग्रीवादिमत्यर्थे शक्तिरित्येवं घटपदशक्तिर्येन न गृहीता, तादृशस्यागृहीतशक्तिकस्य पुरुषस्य चक्षुषा घटं प्रत्यक्षीकुर्वतोऽपि घटमानयेति वाक्याच्छाब्दबोधो न जायते, गृहीतशक्तिकस्य तुजायत इति लोके दृष्टत्वादेवं सिध्यति-यच्चक्षुःसंनिकर्षादिना जायमाना अर्थोपस्थितिः शब्दबोधाङ्गं(कारणं)नभवतीति। तदुक्तं शाब्दबोदानङ्गत्वादिति)इन्द्रियार्थसंनिकर्षेण प्रत्यक्षं घटार्थोपस्थितिसत्त्वेऽप्यगृहीतशक्तिकस्य पुंसो घटशाब्दादर्थबोधाजननात्प्रत्यक्षादिजन्यार्थोपस्थितेः शाब्दबोधानङ्गत्वं(अकारणत्वमिति भावः)। एवं च यताकथंचिऽजन्यार्थोपस्थितिः शाब्दबोधे कारणमित्येवं कार्यकारणभावो वक्तुमशक्यः। कारणसत्त्वेऽपि कार्याजननेनान्वयव्यभिचारात्। किंतु शक्तिज्ञानजन्यार्थोपस्तितेर्लक्षणाज्ञानजन्यार्थोपस्थितेश्च शाब्दबोधं प्रति कारणत्वं स्वीकर्तव्यमित्यर्थः। गौरवमिति। उपर्युक्तरीत्या कार्यकारणभावद्वयकल्पनप्रयुक्तं गौरवमित्यर्थः। स्यात्-आपद्येतेति यावत्। अस्माकमिति। शक्तिग्राहकशिरोमणेर्व्यवहारस्य शक्यलक्ष्यसाधारण्याच्छक्ये प्रवाह इव लक्ष्येतीरेऽपि गङ्गापदस्य शक्तिरेवेति वादिनामस्माकं वैयाकरणानामित्यर्थः। लाघवमिति। शक्यलक्ष्योभयत्रापि पदशक्तेः सत्त्वाच्छक्तिज्ञानजन्यार्थोपस्थितिः शाब्दबोधकारणमित्येवमेक एव कार्यकारणभावः कल्प्य इति लाघवमित्यर्थः। ननु यथा जलप्रवाहविशेषो गङ्गापदवाच्य इति सर्वजनीना व्यवहारो, न तथा तीरं गङ्गापदवाच्यमिति सार्वत्रिको व्यवहार इति तीरे गङ्गापदशक्तिकल्पनमनुचितम्। तथा च लक्षणाख्यं वृत्त्यन्तरमवश्यमभ्युपेतव्यमिति युक्तिसिद्धस्य गौरवस्यादूषकत्वादाह-अपि चेति। प्रत्येकं व्यभिचार इति। अयं भावः-यथा घटत्वावच्छिन्नं प्रति दण्डत्वावच्छिन्नदण्डादि कारणं, तथा शाब्दबोधत्वावच्छिन्नं प्रति शक्तिजन्यार्थोपस्थितिर्लक्षणाजन्यार्थोपस्थितिश्चेति द्वयं कारणं, दण्डचक्रादिन्यायात्। तथा घटकारणता चक्रचीवरादिकारणसमुदायपर्याप्ता न तु चक्रादिप्रत्येक पर्याप्ता, दण्डादिव्यतिरेकेण केवलचक्राच्चक्रादिव्यतिरेकेण केवलदण्डाच्च घटकार्याजननस्य सर्वानुभवसिद्धत्वात्। तथा शक्यलक्ष्योभयविषयकशाब्दबोधकारणता पूर्वोक्तोपस्थितिद्वयपर्याप्ता, न तु प्रत्येकोषस्थितिपयांप्तेति भावः। तथा च यथा घटमात्रं प्रति दण्डचक्रादि कारणत्वेनापेक्ष्यते, तथा शाब्दयोधमात्रं(मुख्यलक्ष्योभयशाब्दबोधं)प्रति निरुक्तमुपस्थितिद्वयं कारणत्वेनापेक्ष्यते। तत्र कर्मणि कुशलः, सार्षपं तैलमित्यादौलक्षणाजन्यार्थोपस्थितिसत्त्वेऽपि शक्तिजन्यार्थोपस्थितिर्नास्ति गङ्गायां स्नातीत्यादौ शक्तिजन्यार्थोपस्थितिसत्त्वेऽपि लक्षणाजन्यार्थोपस्थितिर्नास्तीति कारणाभावेऽपि कार्यजननादुपस्थित्योः परस्परं प्रत्येकं व्यतिरेकव्यभिचार इति। व्यभिचारमेवोपपादयति-शक्तिजन्योपस्थितिं बिनाऽऽपीत्यादिना। घटमानयेत्यत्र घटस्य शक्तिज्ञानजन्योपस्थितिसत्त्वेऽपि तस्य लक्षणाज्ञानजन्योपस्थितिर्नास्ति, तथा गङ्गायां घोष इत्यत्र तीरस्य लक्षणाज्ञानजन्योपस्थितिसत्त्वेऽपि तस्य शक्तिज्ञानजन्योपस्थितिर्नास्तीति व्यभिचार इत्यर्थः। तमेतं व्यभिचारं परिहर्तुं शङ्कते-न चाव्यवहितोत्तरत्वेति। अयमाशयः-तत्तदुपस्थितिः-शत्तिजन्यार्थोपस्थितिर्लक्षणाजन्यार्थोपस्थितिश्च कारणं, कार्यं चज शाब्दबोधः। तत्र कार्यता वर्तते, तादृशकार्यसासंबन्धेन च स शाब्दबोधस्तत्तदुपस्थितिमान्। कार्यताया अवच्छेदकं चातत्तदुपस्थितिमत्त्वं, तच्च केन संबन्धेनेति जिज्ञासायामाह-अव्यवहितोत्तरत्वसंबन्धेनेति। यत्र शब्दबोधे तत्तदुपस्थित्यव्यवहितोत्तरकालभत्वं विद्यते,तादृशोत्तरकालभवत्वसमानाधिकरणमुपस्थितिमत्त्वं कार्यतावच्छेदकमित्यर्थः। तत्तद्‌वृत्तिजन्यार्थोपस्थितेरनन्तरमव्यवधानेन जायमानो यः शाब्दबोधः स एव तत्तदुपस्थितेः कार्यमिति भावः। अत्रार्थ बालहितः सरलोऽर्थसारः-कार्यनियतपूर्ववर्तिन एव कारणत्वात्सर्वं हि कार्यं कारणापेक्षयोत्तरकालभाव्येवेति प्रकृतस्थले तत्तदवृत्तिजन्यार्थोपस्थितिरूपकारणापेक्षया शाब्दबोधरूपं कार्यमुत्तरकालभवमेव। तत्रोत्तरकालभवमित्येतदघटक उत्तरकालेऽव्यवहितत्वं विशेषणं दीयते। तथा च कारणापेक्षयाऽव्यवहितो य उत्तरकालस्तादृशोत्तरकालभवत्वं यादृशशाब्दबोधे वर्तते स शाब्दबोधस्तत्तद्‌वृत्तिजन्यार्थोपस्थितेः कार्यं भवति। तत्र शक्यार्थविषयकशाब्दबोधः शक्तिजन्यार्थोपस्थित्यनन्तरमव्यवधानेन जायते, अथ च लक्ष्यार्थविषयकशाब्दबोधो लक्षणाजन्यार्थोपस्तित्यनन्तरमव्यवधानेन जायत इति कृत्वा शक्तिजन्यार्थोपस्थितेरव्यवहिसोत्तरकालभवो यः शाब्दबोधः स एव शक्चिजन्योपस्थितेः कार्यम्, एवं लक्षणाजन्यार्थोपस्थितेरव्यवहितोत्तरकालभवो य शाब्दबोधः स लक्षणाजन्योपस्थितेः कार्यम्। अर्थात् शक्यार्थविषयकसाब्दबोधं प्रति शक्चिजन्योपस्थितिः कारणं, तथा लक्ष्यार्थविषयकशाब्दबोधं प्रति लक्षणाजन्योपस्थितिः कारणमित्येवं पार्थक्येन कार्यकारणभावः फलितो भवति। कारणतावच्छेदकं च शक्यार्थविषयकशाब्दबोधस्थले शक्चिजन्योपस्थितित्वं, लक्ष्यार्थविषयकशाब्दबोधस्थले तु लक्षणाजन्योपस्थितित्वमिति। अव्यवहितोत्तरेत्यादेरयमर्थः संपन्नः-तत्पदमिष्ठशक्तिज्ञानजन्योः परिथत्यव्यवहितोत्तकालिकशाब्दबोधं प्रति तत्पदनिष्ठशक्तिज्ञानजन्योपस्थितिकारणं, तथा तत्पदनिष्ठलक्षणाज्ञानजन्योपस्थित्यव्यवहितोत्तरकालिकशाब्दबोधं प्रति तत्पदनिष्ठलक्षणाज्ञानजन्योपस्थितिः कारणमिति। अस्यार्थः-गङ्गापदनिष्ठा प्रवाहत्वाद्यवच्छिन्ननिरूपिता या शक्तिस्तज्ज्ञानजन्या या उपस्थितिस्तादृशोपस्थितेरव्यवहितोत्तरकालभवो यः शाब्दबोधस्तादृशशाब्दबोधे जननीये गङ्गापदनिष्ठशक्तिज्ञानजन्या यापस्थितिः सा कारणमिति, गङ्गापदनिष्ठा गङ्गापदशक्यप्रवाहसंबन्धितीरत्वावच्छिन्ननिरूपिता या लक्षणा तज्ज्ञानजन्या योपस्थितिस्तादृशोपस्थितेरव्यवहितोत्तरकालभवो यः शाब्दबोधस्तादृशशाब्दबोधे जननीये गङ्गापदनिष्ठलक्षणाज्ञानजन्या योपस्थितिः सा कारणमिति च। ततश्च लक्षणास्थले आदौशक्तिज्ञानजन्यप्रवाहार्थोपस्थितिः, तदनन्तरं शक्यसंबन्धरूपलक्षणाज्ञानजन्यतीरार्थोपस्थितिः, ततः परं शाब्दबोध इति क्रमाच्छक्तिजन्यार्थोपस्थिति-शाब्दबोदयोर्मध्ये लक्षणाज्ञानजन्यतीरार्थोपस्थित्या व्यवधानाच्छाब्दबोधे शक्तिजन्योपरिथत्युत्तरकालभवत्वेऽपि अव्यवहितत्वाभावाल्लक्ष्यतीरार्थविषयकशाब्दबोधः शक्तिजन्यार्थोपस्थितेः कार्यं भवितुं नार्हति, किंतु लक्षणया तीरार्थोपस्तित्यनन्तरमव्यवधानेन जायमानत्वाल्लक्षणाजन्यार्थोपस्थितेरेव स कार्यं भवति। अतौ नात्र व्यभिचारः। गङ्गायां स्नातीत्यत्र शक्तिजन्यप्रवाहार्थोपस्थित्यनन्तरमव्यवधानेन जायमानत्वाच्छक्यार्थविषयकशाब्दबोधः शक्तिजन्यार्थोपस्थितेरेव कार्यं, न लक्षणाजन्यार्थोपस्थितेः। तत्र लक्षणाया अप्रसराल्लक्ष्यार्थोपस्थितेः सर्वथाऽसंभवात्। तथआ च न तत्रापि व्यभिचार इति भावः। इति चेन्नेत्याह-अनन्तकार्यकारणेति। शक्यार्थविषयकशाब्दबोध प्रति शक्तिजन्योपस्थितिः कारणमित्यत्र शक्तिजन्योपस्तितिपदं न शक्तिजन्योपस्थितित्वेन रूपेम शक्चिजन्योपस्थितिसमान्यपरं, तथा सति सामान्यस्यामूर्तत्वेन शाब्दबोधे तदव्यवहितोत्तरत्वं वक्तुमशक्यं स्यात्। किं तु शक्तिजन्योपस्थितिव्यक्तिपरम्। तथा चोपस्थितीनामानन्त्येन तद्भेदेन कार्यकारणभावानन्त्यापत्तेरित्यर्थः। युक्तिसाम्यादाह-किं चेति। यथा शब्दबोधद्विविधपदार्थोपस्थित्येर्मध्ये कार्यकारणभावसत्त्वादेकैकस्याः पदार्थोपस्थितेरभावेऽप्यपरया पदार्थोपस्थित्या शाब्दबोधरूपकार्यजननाव्द्यतिरेकव्यभिचारोऽभिहितस्तथा पदार्थोपस्थितिरूपकार्यं प्रति शक्तिलक्षणोभयज्ञानस्य कारणत्वं वक्तव्यमिति एकैकस्य कारणस्याभावेऽप्यपरेण कारणेनोपस्थितिरूपकार्यजनगाव्द्यतिरेकव्यभिचारः। यदि तु व्यभिचारवारणाय शक्चिजन्यपदार्थोपस्थितिं प्रति शक्तिज्ञानं कारणमथ च लक्षणाजन्यपदार्थोपस्थितिं प्रति लक्षणाज्ञानं कारणमित्येवं पार्थक्येन कार्यकारणभावः कल्प्यते तदा कार्यकारणभावद्वयकल्पनप्रयुक्तं गौरवं पूर्ववद्बोध्यमित्यर्थः। ननु गङ्गादिपदस्य जलप3वाहादाविवतीराद्यर्थेऽपि शक्तिरिति सर्वत्र शाब्दबोधं प्रति शक्तिजन्योपस्थितिः कारणमित्येकविध एव कार्यकारणभाव इति लाघवमित्युक्तं तत्राप्यनेककार्यकारणभावकल्पनप्रयुक्तं गौरवमस्त्येवेत्याशङ्कते-न चेदं पदमिति। निर्विशेषं न सामान्यमिति न्यायेन घटपदं घटरूपार्थबोधकमित्यादिविशेषवाक्यानां स्वरूपबोधकमिदं सामान्यवचनम्। घटरूपार्थबोधं प्रति घटपदं घटरूपार्थबोदकमित्येवंशक्तिज्ञानं कारणं, इत्याकारकैककार्यकारणभावकल्पनेऽपि-पदतदर्थभेदेनेति। पदं च तदर्थश्च तयोर्भेदेन पदभेदेनार्थभेदेन चेत्यर्थः। अनेककार्यकारणभावकल्पने गौरवमिति। अयं भावः-घटोपस्थितिं प्रति कलशादिपदं घटरूपार्थबोधकमित्येवमर्थैक्येऽपि यथा पदभेदेनानेककार्यकारणभावकल्पनं क्रियते, तथा पदैक्येऽप्यर्थभेदेन, घटोपस्थितिं प्रति घटपदं घटरूपार्थबोधकमितिशक्तिज्ञानं कारणं, तथा पटोपस्थितिं प्रति घटपदं पटरूपार्थबोधकमितिशक्तिज्ञानं कारणमित्येवमनेककार्यकारणभावकल्पनस्याऽऽवश्यकतया सर्वत्र(शक्यलक्ष्यार्थस्थले)शक्त्यैव पदार्थोपस्थितिं वदतस्तव वैयाकरणस्याप्यनेंककार्यकारणभावकल्पनप्रयुक्तं गौरवं तुल्यमस्तीति सेषः। परस्वरव्यभिचारेति। पटोपस्थितिं प्रति पदपद्रं पटरूपार्थबोधकमिति, घटपदं पटरूपार्थबोधकमिति च शक्तिज्ञानं कारणमित्येवं पटोपस्थितौ शक्तिज्ञानद्वयरूपं कारणं क्लॄप्तम्। तत्र पटपदं पटरूपार्थबोधकमित्याकारकशक्तिज्ञानं विनाऽपि घटपदं पटरूपार्थबोधकमित्याकारकशक्तिज्ञानात्, तथा घटपदं पटरूपार्थबोधकमित्याकारकशक्तिज्ञानं विनाऽपि पदपदं पटरूपार्थबोधकमित्याकारकशक्तिज्ञानाच्च पटोपस्थितिजननात्कारणाभावेऽपि कार्यजननात्परस्परं व्यतिरेकव्यभिचार इत्यर्थः। तस्यैतस्य व्यभिचारस्य निरासाय यदि, पटपदं पटार्थबोधकं घटपदं पटार्थबोधकमित्येवंकारणीभूतद्विविधशक्तिज्ञानमध्ये यादृशशक्तिज्ञानादनन्तरमव्यवधानेन याऽर्थोपस्थितिर्जायते सैवार्थोपस्थितिस्तादृशशक्तिज्ञानस्य कार्यमित्युच्यते, यथा-पटपदं पटरूपार्थबोधकमित्याकारकशक्तिज्ञानानन्तरं जायमाना पटार्थोपस्थितिव्यवधानेन जायत इत्यव्यवधानेनैव जायमाना पटार्थोपस्थितिः पटपदं पटार्थबोधकमित्याकारकशक्तिज्ञानस्य कार्यं भवति। अयं भावः-पटार्थोपस्थितिः-कार्यं, द्विविधाकारकशक्तिज्ञानं च कारणम्। कायंतावच्छेदकं च न केवलं पटार्थोपस्थितित्वं, किं तु अवयवहितोत्तरत्वसंबन्धेन पटार्थोपस्थितित्वमेव तत्। अव्यवहितोत्तरत्वविशिष्टपटार्थोपस्थितित्वं कार्यतावच्छेदकं स्वीक्रियते इत्यर्थः। व्यभिचारनिरासायाव्यवहितत्वांशो निवेशित इति भावः। तथा च पटपदं पटरूपार्थबोधकमित्याकारकशक्तिज्ञाननानन्तरं पटपदाज्जायमाना पटार्थोपस्थितिर व्यवधानेन जायत इति कृत्वा प्रसिद्धशक्तिजन्यपटार्थोपस्थितिं प्रति पटपदं पटरूपार्थबोधकमित्याकारकशक्तिज्ञानं कारणमित्येवमेकः कायकारणभावः फलितः। अपरश्च-घटपदं पटरूपार्थबोधकमित्याकारकशक्तिज्ञानान्तरं जायमाना पटार्थोपस्थितिर्नाव्यवधानेन जायते, किं तु व्यवधानेनैव जायत इति व्यवधाने न जायमाना पटार्थोपस्थितिर्न पटपदं पटरूपार्थबोधकमित्याकारकशक्तिज्ञानस्य कार्यं, किं तु घटपदं पटरूपार्थबोधकमित्याकारकशक्तिज्ञानस्यैव सा कार्यम्। एवं चाप्रसिद्धशक्तिजन्यपटार्थोपस्थितिं प्रति घटपदं पटरूपार्थबोधकमित्याकारकशक्तिज्ञानं कारणमिति द्वितीयः कार्यकारणभावः फलितः ततश्च पृथक्‌पृथककार्यकारणभावकल्पनेन यद्यपि न परस्परव्यभिचारस्तथाऽप्यनेककार्यकारणभावकल्पनप्रयुक्तं गौरवं सुतरां-अतिशयितं भवतीति। नन्वेकस्य घटपदस्य घटपदरूपे उभयत्राप्यर्थे शक्तिसत्त्वाद्‌घट दाद्‌यटोपस्थितिव्यवधानेन, पटोपस्थितिस्तु व्यवधानेनेति वैषम्ये किं बीजमिति चेदुच्यते-तत्तदर्थे तत्तच्छब्दप्रयोगकरणरूपवृद्धव्यवहारेण तत्तच्छब्दस्य तत्तदर्थे शक्तिर्निर्धार्यते। यथा-वृद्धव्यवहारे जलप्रवाहविशेषे गङ्गापदप्रयोगदर्शनेन गङ्गापदस्य प्रवाहविशेषे शक्तिरिति ज्ञायते, तथा गङ्गायां घोष इत्यादौ तीरार्थेऽपि गङ्गापदप्रयोगदर्शनेन तीरार्थेऽपि गङ्गापदस्य शक्तिरस्तीति ज्ञायते। तत्र प्राचुर्येण प्रवाहार्थ गङ्गापदप्रयोगदर्शनात्प्रवाहविशेषे या गङ्गापदस्य शक्तिः सा प्रसिद्धा शक्तिः। तीरार्थे तु गङ्गायां घोष इत्यादौ क्वचिदेव गङगापदप्रयोगदर्शनेन तीरे या गङ्गापदस्य शक्तिः सा अप्रसिद्धा गङ्गा शब्दस्य पाठः संगच्छेत। अप्रसिद्धशक्तिस्थले च यदि प्रवाहार्थकं गङ्गापदं केनापि कारणेन तीरार्थमपि बोधयत्विति विशिष्य वक्तुस्तात्पर्यं स्यात्तर्ह्येव गङ्गापदस्य तीर शक्तिर्गृह्यते नान्यथा। प्रकृतस्थले कम्बुग्रीवादिमदर्थे घटपदस्य प्राचुर्येण प्रयोगदर्शनात् तादृशार्थे घटपदस्य शक्तिः प्रसिद्धा, पटार्थे तु क्वचिदेव घटपदप्रयोगदर्शनेन पटार्थे घटपदस्य या शक्तिः साऽप्रसिद्ध भवति। एवं च पटोपस्थितिरथ च शक्तिज्ञानमित्यनयोः कार्यकारणयोर्मध्ये वक्तृतात्पर्यज्ञानेन व्यवधानाद् घटपदं पटरूपार्थबोधकमित्याकारकशक्तिज्ञान ज्जायमाना पटार्थोपस्थितिर्व्यवधानेनैव जायत इति सा द्वितीयशक्तिज्ञानस्यैव कार्यं, न प्रथमशक्तिज्ञानस्येति बोध्यम्। किं च गङ्गादिपदात्प्रवाहत्वाद्यवच्छिन्नविषयकशाब्दबोधे गङ्गापदनिष्ठप्रवाहत्वावच्छिन्ननिरूपितशक्तिज्ञानजन्योपस्थितिः कारणं, तीरत्वावच्छिन्नविषयकशाब्दबोधं प्रति गङ्गापदनिष्ठतीरत्वावच्छिन्ननिरूपितशक्तिज्ञानजन्योपस्थितिः कारणमित्यादिरीत्या लक्ष्यार्थस्यानेकत्वात्कार्यकारणभावानेकत्वकल्पना भवतीत्यर्थः। एवं च शाब्दबोधं प्रति शक्तिजन्योपस्थितिः कारणमित्येक एव कार्यकारणभाव इति वदन्तं वैयाकरणं प्रति लक्षणावृत्त्यङ्गीकर्त्राऽनेककार्यकारणबावकल्पनप्रयुक्तं गौरवं प्रदर्शितमिति भावः। ननु लक्षणावृत्त्यनङ्गीकर्तुर्मम मते यद्यपि गौरवं समस्ति तथाऽपि मम मते कार्यकारणभावद्वयं, लक्षणावृत्त्यङ्गीकर्तुस्तव मते तु कार्यकारणभावत्रयमित्येवंरीत्या मदपेक्षयाऽप्यधिकं गौरवं लक्षणावृत्तिस्वीकर्तुमतेऽस्तीति प्रदर्शयितुमाह वैयाकरणः शक्तिभ्रमानुरोधेनेति। यदा च घटपदस्य पटार्थे शक्तिरस्तीति कस्यचिद्‌भ्रमो जातस्तदा घटपदात्पटोपस्थितेः सर्वसंमततया पटोपस्थितिकारणीभूतशक्तिज्ञाने पटपदं पटरूपार्थबोधकं, घटपदं पटरूपार्थबोधकमित्येवं बोधकघटपटादिपदस्य बोध्यपटादेरर्थस्य च निवेश आवशअयक इति घटपटादितत्तत्पदभेदन घटपदादितत्तदर्थभेदेन चानन्तकार्यकारणभावकल्पप्रयुक्तं गौरवं ममेव लक्षणावृत्तिस्वीकर्तुस्तवाप्यस्त्येव, परं तीरार्थोपस्थितिं प्रति गङ्गापदं लक्षणया तीररूपार्थबोधकमित्येवं लक्षणाज्ञानकार्यकारणभावकल्पनप्रयुक्तं गौरवं मदपेक्षया तवातिरिक्तं भवति। मम तु तक्षणाज्ञानकार्यकारणभावकल्पनं न कर्तव्यं भवति, अप्रसिद्धशक्तिज्ञानकार्यकारणभावेनैव भ्रमस्य लक्षणायाश्च संग्रहात्। एवं च मम प्रसिद्धाप्रसिद्धशक्तिद्वयसंबन्धिकार्यकारणभावद्वयमेव, तव तु पटोपस्थितिं प्रति पटपदं पटरूपार्थबोधकमित्येवं प्रसिद्धशक्तिज्ञानकार्यकारणभावोऽस्त्वेव, शक्तिभ्रमदशायां घटपदाज्जायमानपटोपस्थितिनिर्वाहार्थं पटोपस्थितिं प्रति घटपदं पटरूपार्थबोधकमित्याकारककार्यकारणभावोऽप्यावश्यकः, अथ च तीरार्थोपस्थितिं प्रतिगङ्गामदं लक्षणया तीररूपार्थबोधकमित्याकारकलक्षणाज्ञानकार्यकारणभावस्तृतीऽधिक इति कार्यकारणभावत्रयमिति भावः। यथा लक्षणानङ्गीकर्तृवैयाकरणमते शाब्दबोधं प्रति शक्तिजन्योपस्थितिः कारणं, पदार्थोपस्थितिं प्रति च शक्तिज्ञानं कारणमित्येवमेक एव कार्यकारणभावस्तथा लक्षणाङ्गीकर्तुर्ममापि मत एक एव कार्यकारणभाव इत्याह-अथ वृत्तिजन्येत्यादि। शाब्दबोधं प्रति वृत्तिजन्यपदार्थोपस्थितिः कारणं, पदार्थोपस्थितिं प्रति च वृत्तिज्ञानं कारणमित्येवं सामान्यतः कल्पनादेक एव कार्यकारणभावो मया लक्षणाङ्गीकर्त्रा स्वीक्रियते। उपस्थितित्वेनैवेत्येवकारेण, शक्तिज्ञानजन्योपस्थितित्वेन लक्षणाज्ञानजन्योपस्थितित्वेन चेत्येवं पार्थक्येन शाब्दबोधहेतुत्वस्य व्यावृत्तिः। तथा च लक्षणावृत्तिस्वीकर्तुर्ममापि मत एव एव कार्यकारणभाव इति न गौरवमति चेत्तदेतत्खण्डयितुमाह-इति चेन्नति। शक्तिलक्षणान्यतरेति। अयं भावः-शक्तिजन्यपदार्थोपस्थितौ, लक्षणाजन्यपदार्थोपस्थितौ च शक्तिलक्षणोभयगतवृत्तित्वावच्छिन्नजन्यत्वस्य सत्त्वादेक एव कार्यकारणभाव इति हि तवाऽऽशयः। परं वृत्तिजन्यपदार्थोपस्थितिरित्यत्र शाब्दबोधहेतुपदार्थोपस्थितिकारणं या वृत्तिस्तत्रत्यकारणताया अवच्छेदकं वृत्तित्वं वाच्यम्। परं तु वृत्तित्वं नाम किमिति तत्स्वरूपज्ज्ञिसायां शक्तिलक्षणान्यतरत्वं, अथवा शाब्दबोधे हेतुर्या मदार्थोपस्थितिस्तदनुकूलस्तज्जनको यः पदपदार्थयोः संबन्धस्तत्त्वं वृत्तित्यमिति वक्तव्यम्। किं तु तादृशवृत्तित्वस्य कारणतावच्छेदकत्वस्वीकारे गौरवं भवतीत्याह-गौरवादिति। अयमर्थः-अन्यतरत्वस्य द्विभिन्नभिन्नत्वमर्थः। यथा घटः पटो वा घटपटान्यतरो भवति। द्वाभ्यां घटपटाभ्यां भिन्नो यः पाषाणादिस्तद्भिन्नत्वं घटे वा पटे वा इति घटप्रतियोगिकः पटप्रतियोगिकश्चेत्येवं प्रतियोगिभेदभिन्नो यो भेदस्तादृशभेदद्वयावच्छिन्ना या पापाणादिनिष्ठा प्रतियोगिता, तादृशप्रतियोगिताकभेदवान् घटः पटो वा भवति, तद्वच्छक्तिलक्षणान्यतरत्वस्य शक्तिलक्षणाभ्यां भिन्नो याषाणादिस्तद्भिन्नत्वं शक्तौ लक्षणायां च वर्तत इति कृत्वा शक्तिलक्षणाप्रतियोगिक्रभेदद्वयावच्छिन्नप्रतियोगिताकभेदवत्त्वाभिन्नस्य शक्तिलक्षणान्यतरत्वरूपस्य, शाब्दबोधहेत्वित्यादिसंबन्धत्वमित्यन्तेनोक्तस्य वा वृत्तित्वस्य शक्तित्वापेक्षया गुरुशरीरत्वादित्यर्थः। तथा चास्मदभिप्रेतशाब्दबोधजनकतात्वरूपशक्तित्वापेक्षया निरुक्तस्य द्विविधवृत्तित्वस्य गुरुत्वान्न शाब्दबोधं प्रति वृत्तिजन्यपदार्थोपस्तितिः कारणमित्येवं कार्यकारणभावो वक्तुं युक्ता इति भावः। एवं पूर्वोक्तद्विविधवृत्तित्वे गौरवलक्षणं दूषणमभिधाय, शाब्दबोदहेतुपदार्थोपस्थित्यनुकूलेत्यादिना यद्‌द्वितीयं वृत्तित्वस्वरूपमुक्तं तत्र दूषणान्तरमभिधत्ते-शाब्दबोधहेतुतावच्छेदकस्य पदार्थोपस्थितिवृत्तेरज्ञान इति। शाब्दबोधं प्रति पदार्थोपस्थितिः कारणं,पदार्थोपस्थितिं प्रति च वृत्तिज्ञानं कारणमित्येवं शाब्दबोधे कार्यक्रारणभावमुक्त्वा शाब्दबोधकारणपदार्थोपस्थितावपि कार्यकारणभावस्योक्यत्वाच्छाब्दबोधे न केवलपदार्थोपस्थितिः कारणं, किं तु वृत्तिज्ञानजन्यपदार्थोपस्थितिः कारणमिति सिध्यति। तथा च वृत्तिज्ञानजन्यपदार्थोपस्थितौ शाब्दबोधकारणता, तादृशकारणताया अवच्छेदकं-वृत्तिज्ञानजन्यपदार्थोपस्थितिम्। एतदेव शाब्दबोधहेतुतावच्छेदकम्। पदार्थोपस्थितिवृत्तेरिति पदार्थोपस्थितौ वृत्तिः स्थितिर्यस्येति बहुव्रीहिणा शाब्दबोधहेतुतावच्छेदकस्य विशेषणण्। बहुव्रीहेर्भाषितपुंस्कत्वात्पुंवत्त्वम्। तथा च पदार्थोपस्थितिनिष्ठस्य शाब्दबोधहेतुतावच्छेदकस्यवृत्तिज्ञानजन्यपदार्थोपस्थितित्वरूपस्याज्ञाने--ज्ञानाभावे सतीत्यर्थः। असंभवादिति। अयं भावः-हेतुतावच्छेदकं-कारणतावच्छेदकम्। \`यद्धर्मविशिष्टं कारणं भवति स धर्मः कारणतावच्छेदकः' यथा घटं प्रति दण्डत्वधर्मविशिष्ट एव दण्डः कारणमतो दण्डत्वं कारणतावच्छेदकम्। इति नियमादवच्छेदकज्ञानं विनाऽवच्छेद्यज्ञानं न संभवति। प्रकृतस्थले द्वितीयवृत्तित्वलक्षणे पदार्थोपस्थित्यनुकूलरतज्जनको यः पदपदार्थयोः संबन्धस्तत्त्वं वृत्तित्वमिति पदार्थोपस्थितिवृत्त्योः कार्यकारणभावो निर्दिष्टः। तत्र वृत्तिनिष्ठकारणताया अवच्छेदकं वृत्तित्वं वक्तव्यम्। परं तु निरुक्तवृत्तित्वस्य शक्तित्वापेक्षया गुरुत्वाद गुरुधर्मस्य च \`संभवति लघौ गुरौ तदभावः' लघुधर्मे अवच्छेदकत्वकल्पने संभवति गुरुधर्मेऽवच्छेदकत्वं न कल्पनीयम्, अत एव प्रमेयवह्निमान् धूमादित्यत्र प्रमेयवन्हित्वस्य गुरुधर्मत्वात्तत्र साध्यतावच्छेदकत्वमनादृत्य प्रमेयवन्हित्वसमनियतस्य केवलवन्हित्वस्यैव साध्यतावच्छेदकत्वं स्वीकृतं लघुत्वात्, इति नियमेनानवच्छेदकत्वाद्‌वृत्तित्वरूपमवच्छेदकमप्रसिद्धमिति कारणतावच्छेदकस्याज्ञानाद् वृत्तिनिष्ठकारणत्वं दुर्ग्रहं, कारणत्वज्ञानस्य कारणतावच्छेदकज्ञानाधीनत्वात्। तथा च कारणत्वेन वृत्तेरज्ञानाद्‌वृत्तिः कारणमिति वक्तुमशक्यं, अतः पदार्थोपस्थितिवृत्त्योः कार्यकारणभावाज्ञानम्। एतादृशवृत्तिज्ञानकार्यकारणभावाज्ञानादेव च वृत्तिज्ञानघटितस्य वृत्तिज्ञानजन्यपदार्थोपस्थितित्वरूपस्य शाब्दबोधकारणतावच्छेदकस्याज्ञानं, वाक्यार्थज्ञानं प्रति वाक्यघटकीभूतयावत्पदपदार्थज्ञानस्य कारणत्वात्, तथा च स्वघठकीभूतवृत्तिज्ञानाभावप्रयोज्यो वृत्तिज्ञानजन्यपदार्थोपस्थितित्वरूपशाब्दबोधकारणतावच्छेदकज्ञानाभावः, तादृशकारणतावच्छेदकज्ञानाभावादवच्छेदकज्ञानाधिनाया अवच्छेद्यायाः पदार्थोपस्थितिनिष्ठायाः शाब्दबोधकारणताया अप्यज्ञानाच्छाब्दबोधं प्रति पदार्थोपस्थितिः कारणमित्यस्य वक्तुमशक्यत्वेन शाब्दबोधवृत्तिज्ञानजन्यपदार्थोपस्थित्योर्मिथः कार्यकारणभावस्य सुतरां दुर्ववत्वात् वृत्तिज्ञानजन्यपदार्थोपस्थितेः कारणत्वेन, शाब्दबोधस्य च कार्यत्वेन ज्ञानाभावादिति भावः। अत्र शाब्दबोधकस्य हेतुवृत्तेरिति च समानाधिकरणे षष्ठ्यौ। तथा च पदार्थोपस्थितिनिष्ठा, या शाब्दबोधहेतुता-शाब्दबोधकारणता, तस्या अवच्छेदकं किमिति जिज्ञासायामाह-पदार्थोपेति। पदार्थोपस्थितेर्हेतुभूता या वृत्तिस्तस्या ज्ञानाभावे सतीत्यर्थः। तत्र यद्यपि शाब्दबोधकारणता, पर्याप्तिसंबन्धेन वृत्तिज्ञानजन्यपदार्थोपस्थितिनिष्ठा भवति तथाप्याश्रयतासंबन्धेन तद्‌घटकवृत्तिनिष्ठाऽपि भवति। यथा घटकारणतायाः पर्याप्तिसंबन्धेन दण्डचक्रचीवरादिनिमित्तसमुदाये सत्त्वेऽपि आश्रयतासंबन्धेन केवलदण्डेऽपि तत्सत्त्वाद्, घटकारमता दण्डे इत्युच्यते तद्वदिति भावः। तादृशवृत्तेरज्ञानं च शाब्दबोधहेतुतावच्छेदकस्येति संबन्धार्थे षष्ठीति हेतुतावच्छेदकसंबन्धिनी नाम शाब्दबोधहेतुतावच्छेदककुक्षिप्रविष्टा या पदार्थोपस्थितिहेतुवृत्तिरित्यर्थो युक्त इति मे भाति। यद्वा नागृहीतविशेषणा बुद्धिर्विशेष्य उपजायत इति न्यायेन विशिष्टवद्धिं प्रति विशेषणज्ञानस्य कारणत्वाद्विशेषणीभूतवृत्तित्वज्ञानं विना तद्विशिष्टाया वृत्तेर्ज्ञानासंभवादादौ वृत्तित्वज्ञानमावश्यकमिति पर्यालोच्य शाब्दबोत्रहोत्वित्यादिना पदपदार्थयोः संबन्धत्वमित्यन्तेन द्वितीयलक्षणेन वृत्तित्वस्वरूपं प्रदर्शितम्। तत्र पदार्थोपस्थितौ शाब्दबोधहेत्विति विशेषणदानात्पदार्थोपस्थितौ शाब्दबोधहेतुत्वज्ञानावश्यकत्वेन शाब्दबोधहेतुत्वविशिष्टा या पदार्थोपस्थितिस्तदनुकूलस्तज्जनको यः पदपदार्थयोः संबन्धस्तत्त्वं वृत्तित्वमित्यर्थः। तथा च पदपदार्थसंबन्धत्वरूपवृत्तित्वज्ञाने शाब्दबोधपदार्थोपस्थित्योः कार्यकारणभावज्ञानं कारणं, शाब्दबोधपदार्थोपस्थित्योः कार्यकारणभावज्ञाने च पदपदार्थसंबन्धत्वरूपवृत्तित्वज्ञानं कारणमित्यन्योन्याश्रयेण वृत्तित्वज्ञानासंभवेन तद्विशिष्टवृत्तिज्ञानस्याप्यसंभवेन शाब्दबोधं प्रति वृत्तिज्ञानजन्यपादार्थोपस्थितिः कारणमित्येवं वृत्तिज्ञानघटितः शाब्दबोधपदार्थोपस्थियोः कार्यकारणभावो दुर्वच इत्यर्थो बोध्य-।  
 ननु लक्षणाङ्गीकर्तृमतेऽपि पदार्थोपस्थितिं प्रति शक्तिज्ञानं कारणमथ त लक्षणाज्ञानं कारणमित्येवं भेदेन न पदार्थोपस्थितिकारणता, किं तु पदार्थोपस्थितिं प्रति शक्तिज्ञानं कारणमित्येवमेकरूपेण शक्तिज्ञानत्वेनैव पदार्थोपस्थितिकारणतेत्याशङ्कते-अथ ममापीति। लक्षणानङ्गीकर्तुस्तवेव लक्षणाङ्गीकर्तुर्ममापीत्यर्थः। अत्र मत इति शेषः। शक्तिज्ञानत्वेनैवेति। न तु शक्तिज्ञानत्वेन, लक्षणाज्ञानत्वेन चेत्यर्थः। हेतुतेति। शाब्दबोधं प्रति, तदनुकूलपदार्थोपस्थितिं प्रति च हेतुतेत्यर्थः। तथा च नैयायिकादिमतेऽपि शाब्दबोधं प्रति शक्तिजन्योपस्थितिः कारणं, पदार्थोपस्थितिं प्रति च शक्तिज्ञानं कारणमित्येकैक एव कार्यकारणभावा इति भावः। ननु \`शक्यादशक्योपस्थितिर्लक्षणा' इति पक्षे लक्षणायाः शक्तिघटितत्वं नास्ति। प्रवाहादेरूपो यो वस्तुतो गङ्गादिपदशक्यार्थस्तस्मादेव तीराग्यर्थोपस्थितेः संभवात्। नास्ति च शक्तिज्ञानस्य तीराद्यर्थोपस्थितिं प्रत्युपयोग इत्याशङ्क्याऽऽह--शक्यसंबन्धेति। शक्यस्य-शक्त्योपस्थितार्थस्य, सबन्धः-तत्संबन्धिनि संबन्धः, अर्थान्मुख्यार्थवाचकपदस्यामुख्येऽर्थे या वृत्तिः सा लक्षणा। शब्दस्यार्थबोधनाय द्वौ व्यापारौ मुखअयोऽमुख्यश्च। तत्र पदेन सह पदाथस्य यः साक्षात्संबन्धः स मुख्यो व्यापारः, शक्तिरभिधेति च भण्यते। यत्र तु मुख्येऽर्थेन्वयाद्यनुपपत्तिस्तत्रामुख्यो व्यापारो गृह्यते स एव लक्षणेत्युच्यते। अर्थात् पदेन सह पदार्थस्य यः शक्यपरम्परया संबन्धः सलक्षणेत्यर्थः। यथा गङ्गायां घोषं इत्यत्र गङ्गापदस्य शक्यार्थो जलप्रवाहविशेषः, तत्र घोषपदशक्यार्थस्याऽऽभीरपल्लीरूपस्यान्वयाद्यनुपपत्तिरस्ति, न हि जलप्रवाहे घोषस्य साक्षात्संबन्धः संभवति। तथा सति तस्यापि प्रवहणापत्तेः। प्रवाहरूपस्य मुख्यार्थस्य तु साक्षात्संबन्धस्तीरे गृहीतः, तस्माद्यः प्रवाहस्य तीर संबन्धः स एव गङ्गापदस्य तीररूपार्थबोधनाय लक्षणाव्यापार इत्यर्थः। अत्र शक्येत्यस्य शक्योपस्थितेत्यर्थाद्विशेषणतया शक्तेः प्रवेशः। तथा च गङ्गापदशक्यप्रवाहसंबन्धितीरमित्याकारक एव लक्षणाज्ञाने हेतुः, न तु प्रवाहसंबन्धितीरमित्याद्याकारक इत्याशयः। एवं च स्वशक्यसंबन्धरूपलक्षणायां विशेषणतया शक्तेः प्रवेशाल्लक्षणास्थलेऽपि पदार्थोपत्स्थितौ परम्परया शक्तिज्ञानमेव कारणं शाब्दबोधे च शक्तिजन्यपदार्थोपस्थितिः कारणमिति शक्तित्वेनव कार्यकारणभाव इति, तदश्रद्धेयमित्याह-इति चेन्नेति। शक्तिज्ञानेति। पदार्थोपस्थितिशक्तिज्ञानयोः कार्यकारणभाव इत्यर्थः। समानविषयत्वस्येति। तदर्थविषयकोपस्थितिं प्रति तदथेनिरूपिततत्पदनिष्ठशक्तिज्ञानं कारणम्, घटरूपार्थोपस्थितिं प्रति घटरूपार्थनिरूपित घटपदनिष्ठा या शक्तिस्तज्ज्ञानं कारणमिति तदर्थः। अत्र घटादिपदस्य घटत्वविशिष्टार्थे शक्तिरिति घटत्वविशिष्टविषयकशक्तिग्रहसत्त्वात्पदार्थोपस्थितिरपि घटत्वविशिष्टविषयिकैव स्वीक्रियते प्रत्यासक्तिन्यायात्। तथा च यद्विषयकः शक्तिग्रहस्तद्विषयिकैव पदार्थोपस्थितिरिति उपस्थितिशक्तिग्रहयोः समानाकारकत्वप्रवादः। एवं च घटत्वविशिष्टविषयकः शक्तिग्रहश्चेत्तर्हि घटत्वविशिष्टविषयिकैवोपस्थितिः, न तु तीरत्वविशिष्टविषयिकेति भावः। एवं घटत्वविशिष्टघटविषयिकोपस्थितिश्चेत्तर्हि साब्दबोधोऽपि घटत्वविशिष्टघटविषयक एव, नान्यविषक इत्यपि बोध्यम्। मूले शक्तिज्ञानपदार्थोपस्थित्योरित्यस्य शक्तिज्ञानशाब्दबोदयोरुपलक्षणत्वात्। अन्यथेति। उक्तवैपरीत्ये। शक्तिज्ञानपदार्थोपस्थियोः कार्यकारणभावे समानविषयकत्वास्वीकार इत्यर्थः। संबन्धाग्रहवत इति। अनेन लक्षणाख्यवृत्तिज्ञानाभावः सूचितः। गङ्गातीरयोः संबन्धग्रहे तु प्रवाहो गङ्गापदशक्य इति ज्ञानात्तीरोपस्थितिरिष्टैवेत्यपि सूचितम्। येन जलप्रवाह-तीरयोः संबन्धो नैव गृहीतः, अथ च जलप्रवाहविशेषे गङ्गापदस्य शक्तिर्येन गृहीता, तादृशस्यापि पुरुषस्य गङ्गापदात्तीरबोधापत्तिः स्यात् सत्त्वादिति। पदार्थोपस्थितिहेतुभूतं यच्छक्तिज्ञानं तस्य सत्त्वादित्यर्थः। शक्तिज्ञानपदार्थोपस्थित्योः समानविषयत्वनियमाभावादिति भावः। यस्य पुरुषस्य देवदत्तश्चेत्रपितेति चैत्रेण सह विद्यमानस्य देवदत्तसंबन्धस्य ज्ञानमस्ति, परं तु मैत्रेण सह विद्यमानो यश्चैत्रसंबन्धस्तस्य ज्ञानं सुतरां नारित सोऽसौ पुरुषो देवदत्तदर्शनात्तत्संबन्धिनं चैत्रं स्मरेदिति युक्तं, चैत्रेण सह विद्यमानस्य देवदत्तसंबन्धस्य तेन गृहीतत्वात्, किं तु चैत्रस्मरणद्वारा तत्संबन्धिनं मैत्रं कथमपि चन स्मरेत्, मैत्रेण सह विद्यमानस्य चैत्रसंबन्धस्य तेन सर्वथाऽगृहीतत्वात्। तद्वद् गङ्गापदस्य प्रवाहेण सह विद्यमानो यः संबन्धः स येन ज्ञातः, किंतु तीरेण सह वस्तुतो विद्यमानो यः प्रवाहसंबन्धः स तु नैव ज्ञातः, सोऽयं ज्ञानाज्ञानवान् पुरुषो गङ्गापदश्रवणात्तत्संबन्धिनं प्रावहं स्मरेत्, परं प्रवाहस्मरणद्वारा तत्संबन्धि तीरं नैव स्मरेत्, तीरे विद्यमानस्य प्रवाहसंबन्धस्य तेन सर्वथाऽगृहीतत्वादित्यर्थः। परं तु समानविषयकत्वमनिवेश्य पदार्थप्रतीतिं प्रति शक्तिज्ञानं कारणमित्येतावत्येव कार्यकरणभावेऽङ्गीक्रियमाणेऽत्र शाक्तेज्ञानसत्त्वाद् गङ्गापदात्प्रवाहप्रतीतेरिव तीरप्रतीतेरप्यापत्तिर्दुर्निवारा स्यादिति भावः। पदार्थप्रतीतिं प्रति सगनविषयकशक्तिज्ञानं कारणमित्येवं समानविषयकत्वं निवेश्य कार्यकारणभावे स्वीकृते तु नायं दोषो भवति। गङ्गापदनिष्ठशक्तिग्रहस्य प्रवाहत्वविशिष्टार्थविषयकत्वात्पदार्थप्रतीतेरपि प्रवाहत्वविशिष्टार्थविषयकत्वस्यैव न्याय्यत्वेन गङ्गापदशक्यसंबन्धि तीरमित्याकारकलक्षणाज्ञानस्य तीरत्वविशिष्टार्थविषयकत्वेन तीरत्वविशिष्टार्थप्रतीतेर्यथाकथंचिच्छक्तिविषयकत्वेऽपि शक्तिग्रहैण समानविषयकत्वाभावान्न शक्तिज्ञानात्प्रवाहस्येव तीरार्थप्रतीतिः। शक्तिज्ञानस्य प्रवाहत्वविशिष्टार्थविषयकत्वं, पदार्थप्रतीतेस्तु तीरत्वविशिष्टार्थविषयकत्वमिति शक्तिज्ञानपदार्थोपस्थित्योर्विभिन्नविषयकत्वेन न शक्तिज्ञानेन तीरोपस्थितिनिर्वाहः संभवतीति भावः। गङ्गापदप्रावाहयोः संबन्धो गृहीतः, प्रवाहतीरयोः संबन्धस्तु न गृहीतस्तादृशस्थले प्रवाहतीरयोः संबन्धाज्ञानेन लक्षणाया अभावान्न तीरस्य बोधः, किं तु प्रवाहस्यैव बोधः। अस्माकं मते तु लक्षणाया अभाव एव। प्रवाह इति तीरेऽपि गङ्गापदस्य शक्तेः सत्त्वात्प्रवाहस्येव तीरस्यापि गङ्गापदादेव शक्त्यैवोपस्थितिरिति बोध्यम्। दूषणान्तरमाह-अपि चेति। स्मरत इति घटमानयेति वाक्यं गजव्यक्तिं च समूहालम्बनविधया स्मरत इत्यर्थः। समूहालम्बनं नाम नानाप्रकारतानिरूपितं नानामुख्यविशेष्यताशालि ज्ञानम्। आलम्बनपदपत्र विषयपरं, समूहविषययकस्मरणात्मकज्ञानवत इति यावत्। वाक्यगजोभयविषयकत्वेऽपि स्मरणात्मकं ज्ञानमेकमेवात्रेति भावः। समुहालम्बनस्मरणवत इति। अत्र घटपदजन्यघटः, एकसंबन्धिज्ञानमिति न्यायेन गजपदजन्यहस्तिपकश्चेत्येतदुभयविषयकत्वं, घटहस्तिपकोभयविषयकत्वं स्मरणस्येति बोध्यम्। घटादिपदेभ्य इति। स्मृतिविषयघटमानयेति वाक्यघटकघटादिपदेभ्य इत्यर्थः। गजदिति। स्मृतिविषयगजव्यक्तेश्चेत्यर्थः। घटादेरिति। घटस्य, आनयनक्रियायाश्च पदनिष्ठशक्तिज्ञानादुपस्थितिः, हस्तिपकस्य तु नियाम्यनियामकभावसंबन्धेनोपस्तितिर्न तु शक्तिज्ञानात्, तथाऽपि समूहालम्बनात्मके पदार्थोपस्थितिरूपे एकस्मिञ्ज्ञाने पदशक्तिजन्यत्वसत्त्वाद् घटानयनवद्धस्तिपकस्यापि शाब्दबोधापत्तिः स्यात्। एतद्दोषपरिहारार्थं तद्विषयकशाब्दबोधे जननीये तदंशविषयकवृत्तिजन्योपस्थितिः कारणमित्येवं कार्यकारणभावो वक्तव्यः। यथा प्रकृतस्थले घटविषयकशाब्दबोधे जननीये घटस्य घटविषयकवृत्तिजन्योपस्थितिरस्ति, तथा हस्तिपकविषयकशाब्दबोधे जननीये हस्तिपकस्य हस्तिपकविषयकवृत्तिजन्योपस्थितिर्नास्ति, किं त्वेकसंबन्धिज्ञानन्यायेन स्मृतितिषयगजव्यक्तेः सकाशान्नियाम्यनियमामकभावसंबन्धेन गजनिष्ठहस्तिपकस्य भानान्न प्रकृतस्थले घटानयनवद्धस्तिपकस्य शाब्दबोध इति भावः। यद्वा प्रकृतस्थले समूहालम्बनज्ञानरूपायां पदार्थोपस्थितौ वृत्तिज्ञानजन्यत्वसत्त्वाद्धस्तिपकोपस्थितौ वृत्तिज्ञानजन्यत्वसत्त्वेऽपि यथा घटोपस्थितिर्घटविषयत्वावच्चिन्ना, न तथा हस्तिपकोपस्थितिर्हस्तिपकविषयत्वावच्छिन्ना, किं तु गजनिष्ठत्वसंबन्धावच्छिन्ना। नापि वृत्तिज्ञाननिष्ठजनकतायां हस्तिपको विषयतयाऽवच्छेदकः, वृत्तिज्ञाने धर्मित्वेन घटस्येव धर्मित्वेन हस्तिपकस्य ज्ञानाभावान्नोक्तबोधापत्तिरिति बोध्यम्। वृत्तिजन्यत्वसत्त्वादिति। शक्तिज्ञानजन्यत्वसत्त्वादित्यर्थः। अत्र शक्तिजन्यत्वेति वक्तव्ये वृत्तिजन्यत्वेत्युक्तिस्तु वृत्तिजन्योपस्थितिर्हेतुरिति पक्षेऽपि दोषपदर्शनार्थेति बोध्यम्। एवं च शक्तिज्ञानपदार्थोपस्थितिशाब्दबोधाः समानविषयका एवेति नियमः फलतीति भावः। एवं चेति। घटादिहस्तिपकोभयसमूहालम्बनात्मकपदार्थोपस्थितिरूपकारणाद्धस्तिपकस्य शाब्दबोधो मा भूदित्येतदर्थं तद्विषयकशाब्दबोधं प्रति तदंशविषयकवृत्तिजन्योपस्थितिर्हेतुः(हस्तिपकांशस्यापि वृत्तिजन्यैवोपस्तितिर्हेतुः)इत्येवं कार्यकारणभावस्वीकारावस्यकत्वे चेत्यर्थः। हेतुत्वंमसंभवदिति। पदार्थोपस्थितिं प्रति शक्तिज्ञानस्य कारणत्वाल्लक्षणायां च शक्तेः प्रवेशाद्‌गङ्गायां घोष इत्यादिलक्षणास्थले गङ्गापदाच्छक्त्या प्रवाहस्येव तीरस्यापि गङ्गापदशक्तिज्ञानादेवोपस्थिस्थितिर्भवतीति लक्ष्यार्थोपस्थितिं प्रत्यपि शक्तिज्ञानमेव कारणमिति लक्षणाया अपि शक्तिज्ञानत्वेन हेतुत्वं यत्पूर्वमुक्तं तन्न संभवतीत्यर्थः। अयं भावः-समूहालम्बनविधया घटहस्तिपकयोरुपस्थितिस्थले घटहस्तिपकयोरुपस्थितिस्थले घटबोधवद्धीस्तपकस्यापि बोधः प्रसक्तस्तद्वारणार्थं तद्विषयकशाब्दबोधं प्रति तद्विषयकवृत्तिज्ञानजन्योपस्थितिर्हतुरित्यवश्यं वक्तव्यम्। तदर्थस्तु घटविषयकशाब्दबोधं प्रति घटपदं घटरूपार्थे शक्तमित्येवं यद् घटविषयकवृत्तिज्ञानं तादृशवृत्तिज्ञानजन्या या घटार्थोपस्थितिः सा, घटमानयेत्यादौ घटविष्यकशाब्दबोधे कारणमिति। समूहालम्बनरूपायां घटहस्तिषकरूपपदार्थोपस्थितौ घटांशे यथा घटविषयकवृत्तिज्ञानजन्योपस्थितिर्वर्तते तथआ हस्तिपकांशे हस्तिपकपदं गजनियन्तरि शक्तिमित्येवं यदुधस्तिपकविषकवृत्तिज्ञानं तादृशवृत्तिज्ञानजन्योपस्थितिर्नास्ति, हस्तिपकस्य पदादनुपस्थितेः, किं तु समृतिविषयभूतगजव्यक्तेः सकाशात्तन्नियन्तुहस्तिपकस्य स्मरणं जातमित्येव, तथा च वृत्तिज्ञाने घटस्येव हस्तिपकस्य विषयतासंबन्धेन भानाभावान्न यथा घटवद्धस्तिपकस्य बोधः। तथा प्रवाहोपस्थितौ गङ्गापदं प्रवाहविशेषे शक्तमित्येवं विषयतासंबन्धेन गङ्गापदनिष्ठवृत्तिज्ञानजन्यत्वसत्त्वेऽपि तीरोपस्थितौ विषयतया गङ्गावदनिष्ठवृत्तिज्ञानजन्यत्वं नास्ति, इति कृत्वा तीरोपस्थितौ गङ्गापदशक्यप्रवाहसंबन्धीत्येवं गङ्गापदनिष्ठवृत्तिज्ञानजन्यत्वसत्त्वेऽपि गङ्गापदनिष्ठतीरविषयकवृत्तिज्ञानजन्यत्वाभावान्न शक्तिज्ञानाल्लक्ष्यार्थोपस्थितिः संभवति। अन्यथा प्रवाहविषयकं वृत्तिज्ञानं, उपस्तितिस्तु तीरस्येति अनुचितं स्यात्। यद्विषयकं वृत्तिज्ञानं तद्विषयिकाया एवोपस्थितेर्न्याय्यत्वादिति भावः। मुख्ये लक्ष्ये चेति सर्वत्रार्थे पदस्य शक्तिरेवेति शक्तिमात्रवादिनामस्माकं गङ्गापदस्य तीरेऽपि शक्तिरेव, तथा च तीरविषयकं वृत्तिज्ञानं तीरविषयक एव च शाब्दबोध इति न दोषः। एतेनेति। शक्तिलक्षणात्मकद्विविधवृत्तिज्ञानस्यैकरूपेण हेतुत्वासंभवेनेत्यर्थः। उक्तस्थलेहस्तिपकस्य शाब्दबोधापत्तिरूपदूषणेन शक्यार्थोपस्थितिं प्रति शक्तिज्ञानस्येव लक्ष्यार्थोपस्थितिं प्रत्यपि शक्तिज्ञानस्य हेतुत्वासंभवेनेति यावत्। शक्तिप्रयोज्यैवेति। प्रयोज्यत्वं साक्षात् परम्परया वोद्पन्नत्वं, जन्यत्वं तु साक्षादेवोत्पन्नत्वमिति ज्ञेयम्। तथा च गङ्गायां घोष इत्यादिलक्षणास्थले स्वशक्यसंबन्धात्मक लक्षणायाः शक्तिज्ञानजन्यत्वेन लक्षणाज्ञानजन्यतीरविषयकोपस्थितौ शक्तिज्ञानप्रयोज्यत्वस्य(परम्परया शक्तिज्ञानजन्यत्वस्य)सत्त्वान्न लक्षणावादिमते तत्र कार्यकारणभावान्तरकल्पना, किं तु शाब्दबोधं प्रति शक्तिजन्योपस्थितिः कारणं, पदार्थोपस्थितिं प्रति च शक्तिज्ञानं कारणमित्येवमेकविध एव कार्यकारणभावः, न तु शक्तिज्ञानत्वेन लक्षणाज्ञानत्वेन चेति पार्थक्येन कार्यकारणभावो लक्षणाङ्गीकर्तुर्ममापीति यदुच्यते तत्परास्तं निराकृतं वेदितव्यमित्यर्थः। निराकरणे हेतुमाह-अनतिप्रसक्तस्येत्यादि। अतिप्रसङ्गरहितस्य प्रयोज्यत्वस्य वक्तुमशक्यत्वादित्यर्थः। अयं भावः-घटपदं कम्बुग्रीवादिमति शक्तमित्येवं शक्तिज्ञानवतः पुरुषस्य घटपदात्कम्बुग्रीवादिपदर्थोपस्थितो सत्यां तन घटेन स्वसंबद्धस्याऽऽकाशस्योपस्थितौ च तादृशाकाशस्यापि घटपदजन्यशाब्दबोधविषयत्वापत्तिः स्यात्। तादृशाकाशोपस्थितावपि घटपदनिष्ठशक्तिज्ञानप्रयोज्यतायाः(परम्परया घटपदनिष्ठशक्तिज्ञानजन्यतायाः)सत्त्वादित्यर्थ इति। अतः शक्तिप्रयोज्यत्वस्य अतिप्रसङ्गरहितस्य दुर्वचत्वमिति तदाहभूषण इति। वैयाकरणभूषणे विस्तरेम प्रपञ्चितमित्यर्थ-। 37 ॥  
 बोधजनकत्वमेव शक्तिरिति निष्कृष्टस्वमतेन मूलावतरणिकामाह-नन्विति। एवमिति। बोधजनकत्वस्यैव शक्तित्वे इत्यर्थः। भाषादित इति। गावि गोणी गोतेत्याद्यपभ्रंशात्मकलौकिकशब्देभ्य इत्यर्थः। बोधदर्शनादिति। गाव्यादिशब्देभ्यः सास्नादिमद्‌गोव्यक्तेर्लोके बोधस्यानुभवसिद्धत्वादित्यर्थः। तत्रा पतीति। अपभ्रंशात्मकगाव्यादिभाषाशब्देष्वपीत्यर्थः। स्यादिति। बोधजनकतारूपशक्तिस्वीकार आवश्यकः स्यादित्यर्थः। ईश्वरेच्छा शक्तिरिति मते तु गगरीशब्दाद् बोधोत्पत्तेर्गगरीशब्दाद्‌घट(घागर)बोधो जायतामितीच्छाया आवश्यकत्वेऽपि तादृशेच्छायां न गगरीशब्दसंबन्धः कल्प्यते, तादृशसंबन्धानुग्राहककोशाद्यभावादिति नापभ्रंशे शक्तिकल्पनातिप्रसङ्ग इति भावः। गगरीत्याद्यप्रभ्रंशात्मकभाषाशब्देषु शक्तिकल्पनाया इष्टापत्तौ त्वाह-तथा चेति। गवीत्यादिभाषाशब्दानां साधुत्वमपि स्यादित्यर्थः। भाषाशब्दानां साधुत्वप्राप्तौ हेतुमाह-शक्तत्वस्यैवेति। व्याकरणाधिकरण इति। अo1 पा.3 आ.9 सू.27 \`तत्र तत्त्वमभियोगविशेषत्स्यात्' इति जैमिनीयसूत्र इत्यर्थः। तत्र \`एकः शब्दः सम्यग्ज्ञातः सुप्रयुक्तः स्वर्गे लोके कामधुग्भवति' \`तस्माद्‌ब्राह्मणेन नम्लेच्छितवै-नापभाषितवै, म्लेच्छो ह वा एष यदपशब्दः' इति गुणदोषप्रतिपादकवाक्याभ्यां साधूनेव प्रयुञ्जीत नापशब्दानिति नियममुक्त्वा \`गवाग्य एव साधवः, न तु गाव्यादयः' इत्युक्तम्। गावाद्याः शब्दा व्याकरणशास्त्रसंस्कृता इति संस्कृता इत्युच्यन्ते, नैवं गाव्यादय इति ते भाषाशब्दा इत्युच्यन्ते। तत्र श्तिग्राहकशिरोमणेर्व्यवहारस्य संस्कृते भाषायां च समानत्वेऽपि संस्कृतस्य सर्वदेशे एकत्वाव्द्याकरणशास्त्रसिद्धत्वाच्च संस्कृत ए शक्तिः कल्प्यते। भाषाणां त तत्तद्देशभेदेन भिन्नत्वात्संस्कृतैः सह पर्यायतापत्तेश्च न तत्र शक्तिः कल्प्यते। नचापभ्रंशाद्बोधो न स्यादिति वाच्यम्। अस्यामेव कारिकायामपभ्रंशानां बोधकत्वप्रकारस्योपपादयिष्यमाणत्वात्। एवं च गवादीनां शक्तत्वाद् गवाद्याः साधव इत्युक्तत्वाच्छक्तत्वमेव साधुत्वमिति पर्यवस्यतीति भावः। द्विधेति। अपभ्रंशानां साधुताऽपि स्यादित्याशङ्कां प्रकारद्वयेन समाधत्ते। तत्रापभ्रंशानां साक्षाद्‌बोधकत्वानभ्युपगम एकः प्रकारः, तेषां वाचकत्वे इष्टापत्तिरित्यपरः, तत्राऽऽद्यः प्रकारो नैयायिकादिमतेन, द्वितीयः स्वमतेनेति ज्ञेयमित्याह-असाधुरनुमानेनेति। असाधुरिति। गावी गगरीत्यादिरपभ्रंशात्मकभाषाशब्द इत्यर्थः। अनुमानेनेति। साधुशब्दमनुमायेत्यर्थः। वाचकः-बोधकः, कैश्चित्--नैयायिकादिभिः, इष्यत इत्यर्थः। असाधुशब्दातत्ताधुशब्दस्य स्मरणं, स्मृतात्साधुशब्दाच्चार्थप्रतीतिरिति परम्परयाऽसाधुशब्दोऽर्थं बोधयतीति यावत्। तथा च यथा लिपेः शब्दस्मरण एवोपयोगो, न गवाद्यर्थवाचकत्वं तद्वदसाधोः शब्दस्य साधुशब्दस्मरण एवोपयोगो, न साक्षाद्‌गवाद्यर्थवाचकतेति नापभ्रंशानां साधुत्वमिति भावः। साधुस्मरण एवोपयोग इति। अपभ्रंशानां साक्षाद्वाचकत्वं तु नास्ति, तेषां साधुत्वस्याभावादसाधुत्वज्ञानस्य प्रतिबन्धकत्वाद्वेत्याशयः। ततश्च साक्षाद्वाचकत्वमेव साधुत्वमिति पर्यवस्यतीत्यर्थः। अत्रार्थे हरिसंमतिमाह-उक्तं हीति। त इति। अपभ्रष्टशब्दा इत्यर्थः। प्रत्ययोत्पत्तीति। गवाद्यर्थप्रतीतिनिदानानीत्यर्थः। प्रकारान्तरमाह-तादात्म्यमिति। शब्दार्थयोस्तादात्म्यं हि साधुशब्द एव। यो यदर्थवाचक्रस्तत्रैव तदर्थादात्म्याङ्गीकारात्। अपभ्रंशानां वाचकत्वाभावत्तेष्वर्थतादात्म्यं यद्यपि न संभवति तथापि अर्थादात्म्यापन्नो यः साधुशब्दः, तादृशसाधुशब्दतादात्म्यात्परम्परयाऽपभ्रंशेऽर्थतादात्म्यमित्यर्थः। उपगम्येवेति। गृहीत्वेवेत्यर्थः। अपभ्रंशे साधुशब्दतादात्म्यग्रहस्य भ्रंमत्वसूचनाय \`इव' इत्युक्तम्। तेन च तेषां वाचकत्वाभावो ध्वनितः। अर्थवाचक एवार्थतादात्म्याभ्युपगमात्। अस्यायं भावः-गोशब्दे उच्चारणीये वागिन्द्रियापाटवेन गावीत्युच्चरितं, वस्तुतो गोशब्द एवायमिति साधुशब्दतादात्म्येन भासमाना गाव्याद्यसाधुशब्दा गवादीरूपार्थस्य प्रकाशका भवन्तीति। अपभ्रंशानां साक्षाद्वाचकत्वाभावे उपपत्तिं ब्रूतेन शिष्टैरिति। शिष्टैः साधवः पर्याया \`माहेयी सौरभेयी गौरुस्त्रा माता च शृङ्गिणी' इत्यादयो मथा निघण्टुकोशादिनां संगृहीताः, तथा ते-अपभ्रंशाः शिष्टैः कोशादिना साधुपर्यायसमुदाये यतो न संगृह्यन्ते ततोऽपभ्रंशाः साक्षान्न वाचका इत्यर्थः। ते साधुष्वित्यादिनोक्तमेवार्थं विशदीकरोति-बंबंबेति यदेति। शब्दोच्चारणे शिक्ष्यमाणो बालो यदा यस्मिन्कालेऽसामर्थ्याद् बंबंबेत्यव्यक्तं प्रभाषते तदा तद्विदां-साधुशब्दं जानतां, तेन-अव्यक्तेन, व्यक्ते साधुशब्दे, स्मृते सतीति शेषः। निर्णय-अर्थनिश्चयो भवतीत्यर्थः। असाधोः साधुशब्दप्रकृतित्वात्सादृश्येन साधुशब्दस्मरणमिति भावः। अत्र बं बं बेति पाठ एव युक्तः, ने तु \`अम्बाम्बा' इति, तस्य(अम्बाम्बेत्यस्य)साधुत्वादित्यशयः। न शिष्टैरित्यादिद्वितीयकारिकां व्याचष्टे-एवं साधाविति। एवमिति। इत्थमित्यर्थः तसाधौ गवदिशब्दे प्रयोक्तव्ये सति यपभ्रंशः गाव्याद्यसाधुशब्दः, प्रयुज्यतेन-असाधुशब्देन, साधुव्यवहितः-साधुशब्दस्यरणपूर्वकः, कश्चित्प्रसिद्धोऽर्थोऽभिधीयते प्रतिपाद्यत इत्यर्थः। द्विर्बद्धं सुबद्धं भवतीति न्यायेन पूर्वोक्तमेवार्थं द्रढपयितुं शङ्कते-नन्विति। अपभ्रंशानां साक्षात्तत्तदर्थवाचकत्वाभावे प्रमाणं किमिति प्रश्नः। प्रमाणं नास्तीत्यत्र हेतुमाह--शक्तिकल्पकेत्यादि। घटमानयेत्यादौ कम्बुग्रीवादिमन्तमर्थं बोधयितुं वृद्धैर्घटमदप्रयोगकरणात्कम्बुग्रीवादिमत्यर्थघटपदस्य शक्तिरित्यवगम्यते। तथा च कम्बुग्रीवादिमदर्थे घटपदप्रयोगकरणरूपवृद्धव्यवहार एव घटपदस्य घटत्वावच्चिन्ने शक्तिं कल्पयतीति भावः। सोऽय शक्तिकल्पको वृद्धव्यवहारो यथा साधुशब्देषु दृश्यते तथाऽप्भ्रंशेष्वपि शक्तिकशक्तिकल्पको वृद्धव्यवहारो यथा साधुशब्देषु दृश्यते तथाऽपभ्रंशेष्ववि शक्तिकल्पको वृद्धव्यवहारो दृश्यत इति साध्वसाध्वोः शक्तिकल्पकस्य वृद्धव्यवहारस्य तुल्यत्वाद्यथा साधुशब्दाः साक्षात्तत्तदर्थवाचकास्तथाऽपभ्रंशा अपि गाव्यादयोऽपि साक्षाद् गवाद्यर्थवाचका भवेयुः। तथा चापभ्रंशानां साक्षाद्वाचकत्वाभावे प्रमाणं नास्तीति भावः। तेदतदङ्गीकरोतीत्याह-सत्यमिति। सत्यत्वेनाङ्गीकार सूचितः। महाराष्ट्रादिभाषास्थशब्दानां तत्तद्देशभेदेन-महाराष्ट्रोत्तरहिन्दुस्थानद्राविडादिदेशभेदेन, भिन्नत्वं दृश्यते, यथा--महाराष्ट्रियैर्घटार्थे \`घागर' शब्दः प्रयुज्यते, उत्तरहिन्दुस्थानीयैस्तु तत्रैवार्थे \`गगरी' शब्दः प्रयुज्यते। ततश्च देशभेदेन भिन्नानां तेषामनेकत्वेनाऽऽनन्त्यादनन्तेषु तेषु शक्तिकल्पने शक्त्यानन्त्यापत्तेर्बहूवेव गौरव स्यादिति भाषास्थशब्देषु शक्तिर्न कल्प्यते। अतोऽसाधुशब्दानां साक्षाद्वाचकत्वं नस्तीति भावः। प्रमाणसिद्धं गौरवं न दोषायेत्यासङ्कते--न च पर्यायेति। अयं भावः-मथा \`विष्णुर्नारायणः कृष्णः' इत्यादयः सर्वेऽप्यनेकपर्याया एकस्यार्थस्य वाचकाः, एकार्थानेरूपिता वाचकता शक्तिर्विष्ण्वादिषु अनेकेषु कल्पिता, न च तत्र गौरवं मन्यन्ते, तद्वत् घटरूपैकार्थनिरूपितावाचकताशक्तिर्धागरगगरीत्यादिद्यनेकेषु बाषाशब्देषु आस्ताम्। न च गौरवं, विष्ण्वादिष्वपि अनेकपर्यायेषु एकार्थनिरूपितशक्तिकल्पनानापत्तेः। तस्मात् विष्ण्वादिपर्यायेष्विव भिन्नेष्वपि गगरीत्यादिभाषाश्ब्देषु शक्तिः कल्पयितुंम युक्तेत्याशयेनोक्तं-पर्यायतुल्यतेति। तथा च विष्ण्वादिपर्यायशब्दा इव गगरीत्यादये भाषाशब्दा अपि साक्षाद्वाचका एवेति चेन्न। विष्ण्वाद्यनेकेषु पर्यायेषु शक्तिकल्पने यथा साधकमुपलभ्यते तथा भाषाशब्दषु अनेकेषु शक्तिकल्पने साधकं नास्तीति भाषास्थशब्देषु न शक्तिः कल्प्यते, एतदेव विशदीकर्तुं दृष्टान्तदार्ष्टान्तिकयोर्वैषम्यं प्रदर्शयति-तेषामित्यादि। तेषां-विष्ण्वादिसाधुपर्यायाणां, सर्वदेशेषु-हिमाल, यमारम्भ सेतुबन्धपर्यन्तेषु राजपुताना-विहारोत्तरहिन्दुस्थानमालवमद्रमहाराष्ट्रकर्नाटकद्राविडादिसकलतत्तद्देशेषु, एकत्वात्-अभिन्नरूपत्वादेकजातीयत्वादिति यावत् विनिगमनाविरहेण-यथा विष्णुशब्दः सर्वदेशेषु यमर्थं प्रतिपादयति, तथा नारायणादिशब्दा अपि सर्वदेशेषु तमेवार्थं प्रतिपादयन्तीति प्रसिद्धम्। अत एव विष्ण्वादिपर्यायाणां मध्ये एकस्यैव शक्तिः कल्पनीया, नान्येषामित्यत्र निश्चायकप्रमाणाभावेन विष्ण्वादिपर्यायाणां सर्वदेशेषु समानरूपत्वात्सर्वेष्वपि विष्ण्वादिपर्यायेषु एकार्थनिरूपिता वाचकता शक्ति कल्प्यते। यदि च भिन्नरूपता स्यात्तर्हि य एव पर्यायः सर्वदेशे सुप्रसिद्धस्तत्रैव शक्तिः सिध्येन्नेतरत्रेति भावः। विष्ण्वादिपर्यायाणां सर्वदेशेष्वेकरूपत्वादेव विनिगमनाविरहः, विनिगमनाविरहाच्च सर्वपर्यायेषु प्रत्येकं शक्तिकल्पनेऽपि गौरतं दोषापादकं न भवति। शक्तिग्राहकसर्वदेशीयवृद्धव्यवहारेण विष्ण्वादिसर्वपर्यायेषु प्रत्येकं शक्तेः सिद्धत्वात्। एवं च विष्ण्वदिपर्यायाणामेकरूपत्वमेव शक्त्यानन्त्यकल्पने साधकमिति तात्पर्यम्। अपभ्रंशानां तथा-एकरूपता नेति योजना। गगर्याद्यपभ्रंशरूपभाषास्थशब्दानां देशभेदेन भिन्नत्वेनैकरूपताभावादेव यस्मिन्देशे गगरीशब्दो घटार्थं ब्रूते, न तस्मिन्‌देशे वागरशब्दो घटार्थं वक्ति। यस्मिंश्च देशे घागरशब्दो घटरूपार्थमाचष्टे, न तस्मिन्‌देशे देशे गगरीशब्दस्तमर्थं प्रतिपादयति। ततश्च भाषास्थशब्दानां देशभेदेन भिन्नत्वादेकरूपताभावेन साधुशब्देष्विव शक्तिग्राहकसर्वदेशीयवृद्धव्यवहाराभावादपभ्रंशेषु शक्त्यभावस्यैव सिद्धत्वेन तद्विरुद्धशक्तिकल्पनस्यात्यन्तायेगान्न तेषु सक्तिः कल्प्यत इति भावः। यदि चैकरूपताऽभविष्यत्तदा साधुष्विवापभ्रंशेष्वपि शक्तिरप्यभविष्यदित्यर्थः। अन्यथेति। उक्तवैपरीत्ये। अपभ्रंशेष्वेकरूपत्वाभावेऽपि शक्तिकल्पन इत्यर्थः। पर्यायतयेति। साधुष्विवापभ्रंशेष्वपि शक्तितमत्त्वसत्त्वात्साधूनां पर्यायत्वेन यथा कोशादौ परिगणनं कृतं तद्वदपभ्रंशानामपि संस्कृततपर्यायत्वेन कोशादौ परिगणनकर्तव्यताऽऽपद्येतेत्यर्थः। एवं चेति। अपभ्रंशानां साक्षाद्वाचकत्वाभावे चेत्यर्थः। मतमिति। शक्तत्वमेव साधुत्वमित्येवं यन्नैयायिकमीमांसकादिनां मतं तद्‌ \`ते साधुष्वनुमानेन' इत्याद्युक्तवाक्यपदीयानुसारेणैवेति बोध्यम्। इदानीमिति। अपभ्रंशानां साक्षादवाचकत्वविपये मीमांसकादिमतप्रतिपादनानन्तरमित्यर्थः। स्वमतमिति। वैयाकरणमतमित्यर्थः। वाचकत्वाविशेष इति। जपभ्रंशात्मकबाषाशब्दानां बोधकत्वस्य हरिसंमत्योपपादितत्वात्तेषु शक्तिकल्पनं वैयाकरणानां दुराग्रह इत्याशङ्क्येतनैयायिकादिभिरित्यतस्तदुक्तरीत्याऽपभ्रंशानां बोधकत्वं दुर्वचमित्याशयेनाऽऽह--अयं भाव इति। अशक्तत्व इति। यद्यपभ्रंशेषु शक्तिर्बोधकतारूपा न कल्प्येत तर्हि तेभ्योऽर्थबोधो न स्यात्, स तु जायत इति सर्वानुभवसिद्धमित्यर्थः। शक्तिकल्पनं विनैवापभ्रंशानां बोधकत्वं प्रकारान्तरेम स्यादित्याशङ्कते-न चेति। साधुस्मरणादिति। अपभ्रंशानां साधुशब्दप्रकृतिकत्वेन सादृश्यादपभ्रंशेभ्यः प्रकृतिभूतः साधुशब्दः स्मृतो भवति, स्मृताच्च साधुशब्दादर्थबोधो जायत इति परम्परयाऽपभ्रंशानां बोधकत्वं, न तु साक्षात्। तेषु शक्त्यभावादिति भावः। इति चेत्तन्नेत्याह-तानविदुषामिति। तत्तदर्थबोधकत्वेन साधुशब्दानजानतामित्यर्थः। साधुशब्दाज्ञाने कारणमाह-पामराणामिति। संस्कृतानभिज्ञानामित्यर्थः। अपभ्रंशमात्रव्युत्पन्नाः पामरा इति भावः। बोधादिति। गगरीत्याद्यपभ्रंशेभ्यो घटाद्यर्थबोधादित्यर्थः। तेषां-पामराणां साधोरबोधाच्चेति। अपभ्रंशमात्रव्युत्पन्नत्वेन तत्तदथकत्वेन साधुशब्दज्ञानाभावात्साधुशब्देभ्यः पामराणां गवाद्यर्थबोधात्यन्तासंभवाच्चेत्यर्थः। एवं च यस्मात्साधुशब्दज्ञानाभाववतामपि गाव्याद्यपभ्रंशेभ्यो गावाद्यर्थप्रतीतिर्जायत इति लोकेऽनुभूयते, तस्मादपभ्रंशाः साक्षाद्वाचका इत्येव युक्तं, न तु साधुशब्दानुमानेन परम्परयाऽर्थबोधका इत्युक्तिरुपपद्यत इत्याशयः। गवाद्यर्थनिरूपितायाः साधुशब्दनिष्ठवाचकताशक्तेरपभ्रंशेषु भ्रान्त्या सत्त्वमादाय तेभ्यो बोधः संभवेदित्याशङ्कते-न च शक्तिभ्रमादिति। अपभ्रंशे कि बोधकत्वशक्तेर्भ्रान्तिरभिप्रेयते उत्तेश्वरेच्छारूपाया इति संदिह्य तत्र नाऽऽद्य इत्याह-बोधकत्वस्येति। अपभ्रंशे तत्तदर्थबोधजनकत्वस्येत्यर्थः। अबाधेनेति। नायं तदर्थबोधक इत्याकारकबाधज्ञाननिश्चयाभावादपभ्रंशेषु बोधजनकत्वशक्तेरबाधेनेत्यर्थः।९तद्‌ग्रहस्याभ्रमत्वादिति। अपभ्रंशे बोधजनकत्वग्रहस्य भ्रमत्वासंभवादित्यर्थः। यथा रज्जौ सर्पज्ञानानन्तरं समीपं गत्वा सूक्ष्मेक्षिकया नायं सर्पः किंतु रज्जुरिति पश्चात्तनेन बाधज्ञानेन पूर्वजातसर्पज्ञानस्य भ्रमत्वं कल्प्यते तद्वत् गगरीशब्दाज्जायमानस्य घटरूपार्थज्ञानस्य पश्चात्तनेन किंचिद्विषयकज्ञानेन बाधाभावादपभ्रंशे बोधकत्वग्रहस्य भ्रमत्वकल्पनं न संभवतीत्यर्थः। ज्ञानस्य भ्रमत्वकल्पेन तादृशज्ञानविषयवस्तुनो बाधस्यैव कारणत्वादिति भावः। द्वितीयकल्पे त्वाह--ईश्वरेच्छेति। सन्मात्रविषयिण्या इति। अत्र \`मात्रं कार्त्स्न्येऽवधारणे' इति कोशान्मात्रशब्दः कृत्स्नार्थकः। घटः सन्, पटः सन् इति सामानाधिकरण्यानुरोधाच्चेतनाचेतनेषु सर्वत्र सत्त्वावगमाच्छब्देष्वपि सत्त्वं प्रतीयते। तथा चापभ्रंशानपभ्रंशात्मकसर्वशब्दविषयिकाया ईश्वरेच्छारूपशक्तेरित्यर्थः। बादाभावादिति। यथा कम्बुग्रीवादिमानर्थो घटशब्दजन्यबोधविषयो जायतामित्यनपभ्रष्टशब्दविषयीणीश्वरेच्छा वर्तते तथा घटरूपोऽर्थो गगरीशब्दजन्यबोधविषयो भवत्वित्यपभ्रष्टशब्दावेषयिण्या अपि ईश्वरेच्छायाः स्वीकारावस्यकत्वेनापभ्रष्टेष्वपीश्वरेच्छारूपशक्तेर्बाधाभावात्। अन्यथेश्वरेच्छायाः सर्वशब्दविषयकत्वं नोपपद्येतेत्यर्थः। अपभ्रंशात्मकभाषाशब्दाद् गगरीगावीत्यादेस्तत्तदर्थबोधस्य शिष्टाशिष्टसर्वानुभवसिद्धत्वेनापभ्रष्टेष्वपीश्वरेच्छया बाधाभावादीश्वरेच्छा शक्तिरिति मतेऽपि शक्तिज्ञानस्य भ्रमत्वं नोपपद्यते। ज्ञानस्य भ्रमत्वे विषयबाधस्यैव नियामकत्वात्। स च विषयबाधः प्रकृते नास्तीति भावः। स्वरूपतः सक्तेर्भ्रमत्वं सर्वथाऽसंभवीत्याशयेन शक्तेः स्वरूपमाह-पदपदार्थविशेषेति। अयं भावः-इदं पदममुमर्थं बोधयतु, इत्येवमर्थनिरूपितपदशक्तिबोधकमिदं सामान्यवचनं निर्विसेषं न सामान्यमिति न्ग्रायेन, शृङ्गग्राहिकया(प्रतिपदोक्तस्वरूपेण)वा घटपदं घटार्थं बोधयतु, पटपदं पररूपमर्थं बोधयतु, इत्यादिविशेषवाक्यानां(प्रातिस्विकवाक्यानां)परिचायकम्। तथा च घटपदजन्यबोधविषयत्वप्रकारतानिरूपितघटरूपार्थनिष्ठविसेष्यताकेच्छा शक्तिरित्येवं पदविशेषार्थविशेषघटिता शक्तिरिति वक्तव्यमिति गगरीशब्दजन्यबोधविषयत्वप्रकारिका घटविशेष्यिकेच्छैव शक्तिः प्रकृतस्थले वाच्या, सा चेद्यद्यस्ति, न तर्हि शक्तिभ्रमः, यदि नास्ति तर्हि सुतरां न शक्तिभ्रमः सिध्यति। क्वचित्प्रसिद्धस्य स्वविरहिणि ज्ञानस्यैव भ्रमत्वात्। यथा सत्यरजते प्रसिद्धस्य रजतत्वस्य रजतत्वविरहिण्यां शुक्तौ यद्रजतत्वप्रकारकं ज्ञानं तस्यैव भ्रमशब्दव्यवहार्यत्वादिति भावः। यद्यपि इदं पदममुमर्थं बोधयत्वित्यादिसामान्यमुखप्रवृत्तशक्त्यावेदकवचनानुसारेण सामान्यरूपेण पदपदार्थघटितायाः शक्तेः पटपदं घटे शक्तं, घटपदं वापटे सक्तमित्येवं भ्रमत्वं संभवेत्। तथाऽपि शृङ्गग्राहिकया घटपदं घटे शक्तं, पटपदं च पटे शक्तमित्येवं प्रातिपदिकरूपेण शक्त्यावेदकवचनानुसारेण पदपदार्थविशेषघटितायाः शक्तेभ्रमत्वं सुतरां दुर्वचमिति भावः। यच्च पूर्वमस्मिन्नेव प्रकरणे \`शक्तिभ्रमानुरोधेन' इति ग्रन्थेन शक्तिभ्रम उक्तः स च \`इदं पदममुमर्थं बोधयतु' इत्येवं सामान्यरूपेण शक्त्यावेदकवचनानुसारेण योज्यः, तदानीमेव शक्तिभ्रमसंभवात्। न तु घटपदं घटे शक्तमित्येवं विशेषरूपेण शक्त्यावेदकवचनानुसारेण, तदानीं शक्तिभ्रमसंभवस्याप्यभावादेति। बोध्यम्। अपभ्रशानां साक्षाद्वाचकत्वमिति वैयाकरणसंमतपक्षेऽपि वाक्यपदीयानुमतिमाह-उक्तं चेति। अपभ्रंशरूपभाषाशब्दा अपि शक्ताः-नाम साक्षाद्वाचका एव, न तु साधृस्मरणद्वारेत्युक्तमित्यर्थः। विगुणेष्विति। नागृहीतविशेषणा बुद्धिर्विशेष्य उपजायत इति न्यायेन पुरुःस्फूर्तिमद्‌वक्तृनिष्ठं वैगुण्यमत्रेन्द्रियासामर्थ्यं नाम जिहवाजाड्यादिरूपं बोध्यम्। तथा चोच्चारयितृजिह्‌वाजाड्यादिदोषवशादपभ्रंशा निष्पद्यन्ते इति अभिधातृषु-त्रयोक्तृषु विगुणेषु-जिह्‌वाजाड्यादिदोषयुक्तेषु सत्सु, पारम्पर्यात्-परम्परैव पारम्पर्यं, चतुर्वर्णादित्वात्स्वार्थे प्यञ्, परम्परया-वृद्धव्यवहारपरम्परया येष्वर्थेषु, प्रसिद्धिं-ख्यातिमागताः-प्राप्ताः, तेषां-अपभ्रंशानां, साधुः-शब्दः, अवाचकः-अबोधक इत्यर्थः। ननु साधुरवाचक इत्ययुक्तं, यतो यस्मिन्नर्थे अपभ्रंशाः प्रयुज्यते तदर्थवाचकत्वं साधूनामपीति सर्वसंमतत्वात् इत्यत एवं व्याख्येयम्-अपभ्रंशानां प्रकृतिभूतः साधुर्व्यवहितो न तत्र बोधकः, किंतु अपभ्रंशानां साधुप्रकृतिकत्वात्किंचिद्वर्मव्यत्यासेऽपि त एव इमे इति प्रत्यभिज्ञया साधुतादात्म्यापन्नास्तत्तदानुपूर्व्यवच्छिन्ना असाधवएव साक्षादाचका इति। दैवी वागिति। संस्कृतभाषामयी देवानां वागित्यर्थः। अशक्तेरिति। संस्कृतशब्दोच्चारणासमर्थैर्जिह्‌वाजाड्यादिदोषवशादित्यर्थः। अभिधातृभिः-वक्तृभिः, व्यवकीर्णा-उच्छिन्नानुपूर्वीका कृतेति शेषः। अनित्यत्वदर्शिनामिति। सर्वे शब्दा अनित्याः, स्फोटस्तु नास्त्येवेति वादिनां नैयायिकानामित्यर्थः। अस्निन् वादै-शक्तिविचाराख्ये, वुद्धिविपर्ययः-साधव एव वात्तकाः, न त्वपभ्रंशा इत्येवं विपर्ययो वैपरीत्यं संजातमित्यर्थः। अयं सारार्थः-अपभ्रंशरूपा वाक्,वक्तॄणां वागिन्द्रियादिदोषवशादुच्छिन्नानुपूर्वीकाऽपि विशिष्टं शुद्धान्नातरिच्यते, एकदेशविकृतमनन्यवदित्यादिन्यायानुसंधानेन किंचिद्वर्णव्यत्यासेऽपि दैवी-संस्कृतरूपैव भवति। ततश्चापभ्रंशानां संस्कृतप्रकृतिकत्वात्सेयमिति प्रत्यभिज्ञया प्रकृतिविकृत्योस्तादात्म्येनाभेदात्। अपभ्रंशानामेव साक्षाद्वाचकत्वसंभवे सति संस्कृतापभ्रंशयौर्भेदं परिक्ल्प्य तत्र संस्कृतैव वाचिका, नाभ्रंशरूपा वागित्येवं नैयायिकानां इत्युक्तं भवति। अथ संस्कृता एव वाचकाः, नापभ्रंशा इत्यत्र प्रमाणाभावेनापभ्रंशात्मकभाषाशब्दा अपि वाचका एवेत्याशयेनाऽऽह--किं चेति। विनिगमनाविरहादिति। अन्यतरकोटिनिश्चायकप्रमाणाभावादित्यर्थः। यथा संस्कृता वाक् हिमालयमारभ्य रामेश्वरपर्यन्तं सर्वदेशेषु एकरूपा भवति, यथा गौरित्ययं संस्कृतः शब्दः महाराष्ट्रदेशे प्रयुज्यते, तथा सौराष्ट्रमागवादिदेशेष्वपि तादृशानुपूर्वीक एव तादृशार्थ एव च प्रयुज्यते संस्कृताभिज्ञैः, तथाऽपभ्रंशरूपा गगरीत्यादिर्वागपि, सर्वदेशेषु समानरूपत्वाभावेऽपि तत्तद्देशे एकरूपैव-समानरूपैव भवति, यथा महाराष्ट्रसंचारयोग्यदेशेषु सर्वत्र गगरीशब्दो \`घागर' इत्यर्थे प्रयुज्यमानो दृश्यते। यद्यपि आर्थसंचारानर्हयावनादिदेशेषु गगरीशब्दो न दृश्यते तथापि यावनादिव्यतिरिक्तसर्वदेशेषु दृश्यत इति अपभ्रंशरूपा वागपि सर्वदेशे एकरूपैवाऽऽस्ते। एवं च सर्वदेशेत्यत्रत्यसर्वशब्दो विवक्षितसर्वदेशपरः, न तु साकल्येन(अनवच्छेदेन)सर्वदेशपरः। तथा सति यवनहूणादिमयदेशे संस्कृतवाचोऽप्यसत्त्वेन तस्या अपि अनवच्छिन्नसर्वदेशेषु एकरूपतानापत्तेः। ततश्च संस्कृतापभ्रंशरूपयोर्द्वयोरपि वाचोर्बहुषु देशेषु एकरूपत्वाविशेषात्तत्र संस्कृतैव वाचिका, नापभ्रंशरूपा वागित्यत्रैकतरपक्षनिश्चायकप्रमाणाभाव इति भावः। भाषायामपीति। अपभ्रंशरूपायामपीत्यर्थः। शक्तिरिति। संस्कृतेष्विवापभ्रंशेष्वपि वाच्यवाचकबावापरपर्याया शक्तिरवश्यमास्थेयेत्यर्थः। भाषाणां देशभेदेन भिन्नत्वेन नानारूपत्वात्तत्र शक्तिकल्पनं गौरवापादकत्वान्न युक्तमित्याशयेन शङ्कते-न चेति। तासां-भाषाणाम्। दोष इति। भाषाणां नानात्वमेव दोषः-भाषासु शक्तिकल्पने प्रतिबन्धकमित्यर्थः। गौरवान्नानारूपासु भाषासु न शक्तिः कल्प्यत इति भावः। तदेतन्न युक्तमित्याह-संस्कृतवदित्यादिना तादवस्थ्यादित्यन्तेन। संस्कृतवदिति। यथा गौरित्यादिः संस्कृता वाक्, संचारयोग्येषु महाराष्टादिसर्वदेशेषु एकरूपैवास्ति। यावनादिदेशेषु संस्कृतवाचः सर्वथाऽसत्त्वात्संचारयोग्यसर्वदेशेष्विति सर्वशब्दार्थसंकोचस्याऽऽवश्यकत्वेन विवक्षितसर्वदेशेषु संस्कृता वाग्यथैकरूपा वर्तते तथाऽपभ्रंशरूपा वागपि विवक्षितोत्तरहिन्दुस्तानदेशे एकरूपैव भवति। यत उत्तरहिन्दुस्थानदेशेषु घटी यर्थे गगरी शब्द एवापभ्रंशः, न तु \`घागर' इत्यादिकः। तथा महाराष्टदेशे पुंस्त्वविशिष्टघटार्थे \`घडा' इत्यपभ्रंशः, घटीत्यर्थे \`घागर' इत्यपभ्रंशः, कलशीत्यर्थे \`कलशी' इत्यपभ्रंशः, न तु तत्र गगरीत्यपभ्रंशः। ततश्च संस्कृतवाग्यथा विवक्षितसर्वदेशे एकरूपा, तथा प्रत्येकमपभ्रंशरूपा वागपि विवक्षिततत्तदेशे एकरूपैवेत्येवं स्थितौ सत्यां संस्कृतः शब्दो वाचकः, नापभ्रंशः शब्द इत्यर्थे विनिगमनाविरहस्तदवस्थ एवेति भावः। सर्वत्रैकत्वेनेति। महाराष्ट्रसंचारयोग्येष्वेकरूपत्वेनेत्यर्थः अपभ्रंशानां वाचकत्वे शाधकान्तरमाह-किंचेति। अवच्छेदिकेति। शक्तं पदं, पदे शक्तता, शक्तता नाम अर्थबोधजनकता, तस्या अवच्छेदिका, घटादिपदनिष्ठा घकारोत्तरवर्त्यकारोत्तरवर्तिटकारोत्तरवर्त्यकार इत्येवं वर्णानुपूर्वी अर्थबोधजनकत वच्छेदिकेत्यर्थः। सा च घटः कुम्भः कलश इत्यादिपर्यायेषु यता भिन्ना भिन्ना वर्तते तथा घागरगगरीत्याद्यपभ्रंशेष्वपि शक्ततावच्छेदिका वर्णानुपूर्वी भिन्ना भिन्ना वर्तत इति साध्वरभ्रंशयोः को विशेषः। विष्णुर्नारायणः कृष्ण इत्यादिनानापर्यायनिष्ठा नानानुपूर्व्यो यथा शक्ततावच्छेदिका अङ्गीक्रियन्ते, तथाऽपभ्रंशनिष्ठा अपि ताः शक्ततावच्छेदकत्वेन स्वीक्रियन्तामविशेषादिति भावः। एवं च यथा संस्कृतशब्दा अर्थविशेषस्य साक्षाद्वाचकास्तथाऽपभ्रंशशब्दा अपि साक्षादेव वाचकाः, न तत्र वैषम्यं कर्तुं युज्यत इति तात्पर्यम्। एतदाशयेनोपसंहरति-तथा च संस्कृतवदित्यादि। ननु यदि संस्कृतवद् भाषाशब्दा अपि शक्ताश्चेत्तर्हि आपः स्त्री भूम्नि वार्वारि सलिलं कमलं जलमितिवद् गगरीगावीत्यादयो भाषाशब्दा अपि संस्कृतपर्यायत्वेन कोशादौ परिगणनीयाः स्युरित्याशङ्कते-न च पर्यायतयेति। अपभ्रंशानां कोशादावपरिगणने कारणयाह-साधूनामेवेति। एवकारेणासाधूनां=अपभ्रंशानां व्यावृत्तिः। साधुत्वघर्मविशिष्टानां शब्दानां कोशादौ परिगणनं, न तु वाचकताधर्मविशिष्टमात्रस्येत्यर्थः। विभागाभिधानादिति। इन्द्रो मरुत्वान् मघवा बिडौजाः पाकसासनः, इत्येवंरीत्या विभागेन त्रतिपादनादित्यर्थः। ननु यदि कोशादौ परिगणने साधुत्वं प्रयोजकं तर्ह्यपभ्रंशानां साधुताऽपि सुवचेत्याशङ्कतेनन्विति। एवमिति। अपभ्रंशानामपि शक्तत्व इत्यर्थः। तेषां अपभ्रंशानां साधुता स्यादिति। व्याकरणाधिकरणे(जै.सू.1-3-अधि.9 प्रयोगोत्पत्त्यशास्त्रत्वात्o)शक्तत्वस्यैव साधुत्वस्योक्तत्वादिति भावः। नियम इति। "समानायामर्थावगतौ शब्दैश्चापशब्दैश्च, शास्त्रेण धर्मनियमः" इति पस्पशान्हिके भाष्य उक्तं, तत्र समानत्वं शब्दान्तरस्मरणापूर्वकत्वेन बोध्यम्। यथा गवादिसंस्कृतशब्दात् शब्दान्तरस्मरणं विनैवाव्यवधानेनार्थबोधो जायत इत्यनुभवसिद्धं तथाऽपभ्रंशादपि शब्दान्तरस्मरणमन्तरैवाव्यवधानेनार्थबोधो जायत इति संस्कृता दपभ्रंशाच्च जायमानमर्थावगमनं शब्दान्तरस्मरणपूर्वकत्वाभावेन समानं भवतीति बोध्यम्। यदि चापभ्रंशानां संस्कृतवत्साक्षाद्वाचकत्वं न स्यात्, किं तु शब्दान्तरस्मरणपूर्वकमेवार्थबोधकत्वं स्यात्तर्हि संस्कृतापभ्रंशकरणकार्थावगतौ यत्समानत्वविशेषणं दत्तं तदसंगतं-निर्विषयं स्यात्। तस्मादपि संस्कृतवदपभ्रंशोऽपि साक्षाद्वाचक एवेत्यभ्युपगन्तव्यम्। अपभ्रंशानां वाचकत्वादेव वाचकस्य व्यञ्जकत्वे \`माए घरोवअरणं अज्जहु णत्थित्ति साहिअं तुमए। ता भेण किं करणिज्जं एमे अण वासरो ठाई॥इति। भाषोदाहरणं काव्यप्रकाशकृतामाञ्जस्येन संगच्छते। निरुक्तप्राकृतगाथायाः संस्कृतम्-\`मातर्गृहोपकरणमद्य खलु नास्तीति साधितं त्वया। तद्भण किं करणीयमेवमेव न वासरः स्थाती' इति। अत्र गृहाद्वहिर्गमनेऽनुज्ञां देहीति व्यज्यते। यदि शब्दैश्चापशब्दैश्च समानायामर्थावगतौ सत्यां किं शास्त्रेण क्रियते? इत्यत आह-शास्त्रेण धर्मनियम इति। अस्येयं प्रकृतिरथं प्रत्यय इत्यादिप्रकृत्यादिविभागज्ञानद्वारा गवादय एव प्रयुक्ता धर्मजनकाः नतु गगरीगाव्यादय इत्येवं नियमः शास्त्रेण क्रियत इत्यर्थः। पुण्यजननेति। एकः शब्दः सम्यग् ज्ञातः सुपयुक्तः शास्त्रन्वितः स्वर्गे लोके कामधुग्भवतीति \`एकः पूर्वपरयोः' इति सूत्रे भाष्योक्तेः पुण्यजननाय साधुभिर्भाषितव्यमिति विधिः, पुण्यजनकः साधुशब्दप्रयोग इत्यर्थः। विधिना विधेये इष्टबोधनादिति भावः। पापजननेति। नासाधुभिरिति निषेधः, पापजनकोऽसाधुशब्दप्रयोग इति बोदनायेत्यर्थः। निषेधेन निषेध्येऽनिष्ठबोधनादिति भावः। एवं च यत्फलितं तदाह-जनकतावच्छेदकधर्मवत्त्वम्। तत्रेति। साधुशब्देष्वित्यर्थः। जातिरिति। सम्यग्ज्ञातः-साधुत्वेन ज्ञातः सास्त्रान्वितः सास्त्रव्युत्पादनमार्गेणाभिसंहितः। सुप्रयुक्तः-शिक्षाद्युक्तमार्गेम प्रयुक्त इत्यर्थक \`एकः शब्द-'---इति श्रुतिप्रमाणसिद्धा, जातिः-जातिविशेषः। पुण्यजनकतावच्छेदक इत्यर्थः। स च जातिविसेषः, रत्नतत्त्ववच्छास्त्रपरिशीलनशालिगम्य इति बोध्यम्। साधुत्वं च व्याकरणव्यङ्ग्योऽर्थविशिष्टशब्दनिष्ठः पुण्यजनकतावच्छेदकजातिविशेष इत्युक्तं लघुमञ्जूषायाम्। कत्वादिना संकर्यान्न तस्य जातित्वमिति चेदस्तूपाधित्वमित्यर्थः। तज्ज्ञापकं चेति। तस्याः पुण्यजनकतावच्छेदिकाया जातेर्ज्ञापकमनुमापकं चेत्यर्थः। कोशादीति। कोशादित्यादिपदेन शिष्टप्रयुक्तत्वाप्तवाक्यादिपरिग्रहः। व्याकरणादित्यादिपदमुपमानसंग्रहाय कोशदेः साक्षात्प्रातिपदिकशक्तिग्राहकतया प्रथमतस्तदुपादानं, प्रायः कोशादित एव शक्तिग्रहाच्च। एवमेवेति। अर्थविशेषविशिष्टानामेव तत्तच्छब्दानां स धुत्वलाभेनेत्यर्थः। ब्राह्मणे फलाजनकेति। राजा राजसूयेन यजेतेत्यत्र राजपदस्य रूढ्या क्षत्त्रियार्थकतया ब्राह्मणस्य राजसूयानधिकाराद् ब्राह्मणेन कृते राजसूये वथा फलजनकत्वाभावस्थथा गवादिशब्दानामश्वादौ प्रयोगे न साधुत्वं, गवाद्यर्थ ेव ध्रयुक्तानां गवादिशब्दानां पुण्यजनकत्वरूपसाधुत्वाभ्युपगमादिति भावः। अत ेव दन्त्यमध्योऽस्वशब्दो नाश्वे साधुर्तापि तालव्यमध्योऽश्वशब्दो दरिद्रे साधुरिति संगच्छते। नन्वाधुनिकपुरुषाद्यर्थकचैत्रमैत्रादिशब्दानामाधुनिकपुरुषाद्यर्थपुरस्कारेण शास्त्रेऽव्युत्पादनात्तेषागाधुनिकपुरुषाद्यर्थे साधुत्वं न स्यादत आह-आधुनिकदेवदत्तेति। त्रिपुरुषानूकं द्व्यक्षरं चतुरक्षरं वा नाम कृतं कुर्यादित्यादिभाष्येण व्युत्पादनादाधुनिकदेवदत्तादिनाम्नामपि साधुत्वं बोध्यमित्यर्थः। फलितमाह-एवं चेति। यः कोऽपि शब्दो यस्मिन्नर्थे व्याकरणेन फलितमित्यर्थः। तत्तद्देशभाषानुरोधेन क्रियमाणानां कूचीमञ्चीत्यादिनाम्नां(धोंडोपंत, कोंडोपंत)शास्त्रेऽव्युत्पादितत्वान्न ते साधव इति भावः। गौणानां साधुत्वमाह-गौणानामिति। सिंहो माणवक इत्यादौ सिंहादिशब्दानां शौर्यकौर्यादिगुणयोगात् पूरुषे आगतानां=प्रवृत्तानामित्यर्थः। तत आगतः(पा.सू.4-3-74)इत्यण्‌प्रत्ययः। गुणे-गोत्वादिधर्मे। व्युत्पादनात्-गोगतज्यादिगुणसंबन्धाद् गोत्वारोपेण व्युत्पादनादित्यर्थः। तत्पुरस्कारेण-तत्तद्धर्मपुरस्कारेण-शक्यतावच्छेदकधर्मारोपेणेत्यर्थः। साधुत्वमेवेति। सिंहादिगतशौर्यादिधर्मारोपेण माणवके प्रवृत्तानां सिंहादिशब्दानां साधुत्वमेवेत्यर्थः। आरोरे निमित्तं क्रौर्यशौर्यादिगुमयोगः। सिंहो माणवक इत्यादौ सिंहत्वादिरूपेण माणवकादेर्भानमिति भावः। गङ्गायां घोष इत्यादावपि शक्यतावच्छेदकगङ्गात्वरूपेण तीरदिर्भानमिति बोध्यम्। आधनिकलाक्षणिकानां त्विति। शक्तवाच्छेदकातिरिक्तरूपेण येन केतचित्संबन्धेन प्रयुक्तानां सास्त्रतात्पर्याविपयभूतानामेतादृशलाक्षाणिकानां त्वसाधुत्वमेवेत्यर्थः। केचित्तु गुणवाचकशुक्लादिशब्दपरत्वेन प्रकृतग्रन्थं योजयन्ति। तथाहि-गुणे व्युत्पादनादिति। गुणे-शुक्लनीलादिरूपे स्वशक्थे, व्युत्पादनात्-गुणवचनेभ्यो मतुपो लुगिति वचनेन गुमे शुक्लादयः पुंसीत्यादिकोशेन च व्युत्पादनाद् गौणानां-गुणिपराणां शुक्लादिशब्दानां शुक्लाद्यर्थपुरस्कारेण प्रयुक्तानां साधुत्वं बोध्यमिति, तेषां सिंहो मामवक इत्यादीनामसंग्रहापत्तिरिति ध्येयम्। अत एवेति। स्वेच्छया येन केनचित्संबन्धेन यस्मिन्कस्मिन्नपि सास्त्रतात्पर्याविषयभूतेऽर्थे प्रयुक्तानामसाधुनत्वनियमादेवेत्यर्थः। ब्राह्मणाय देहीत्यर्थ इति। अत्र दानक्रियाकर्मणा संबन्धमानस्य ब्राह्मणस्य संप्रदानत्वात्ततश्चतुर्थी। ब्राह्मणसंप्रदानकं यत्किचिद्‌द्रव्यकर्मकं विधिविषयो दानमित्यर्थः। अत्र चतुर्थ्यर्थः संप्रदानम्। लक्षणयाऽपीति अथं भावः-स्वशक्यसंबन्धो हि लक्षणा। स्वं-द्वितीया, स्वशक्योऽर्थः-कर्म, तत्संबन्धः संप्रदानसंज्ञके ब्राह्मणेऽस्तीति द्वितीयाया लक्षणया संप्रदानार्थकत्वं गृहीत्वा ब्राह्मणाय देहीत्यर्श्चे ब्राह्मणं देहीति प्रयोगो लक्षणयाऽप्यसाधुरित्यर्थः। ईदृशलक्षणायाः शास्त्रसंमतत्वाभावादिति भावः। यदि चान्यार्थिकाया विभक्तेरन्यविभक्त्यर्थे लक्षणायाः शाखसंमतत्वं स्यात्तर्हि कर्मर्थे षष्ठ्यादिविधायकानुसासनस्य वैयर्थ्यमेव स्यात्। षष्ठ्यादीनां लक्षणया कर्मार्थप्रतिपादकत्वसंभवात्। यतश्च कर्मार्थ षष्ठ्यादिविधायकमनुशासनं प्रणीयते तत एवं ज्ञायते यदीदृशलक्षणायाः शास्त्रतात्पर्यविषयत्वं नास्तीति। कर्मार्थे षष्ठ्यादिविधायकं-कर्तृकर्मणो---गत्यर्थकर्मणि---इत्यादि। एवं च शास्त्रतात्पर्यागोचराणामाधुनिकलक्षणिकानामसाधुत्वमेवेति भावः॥ 38 ॥  
 अतिरिक्तशक्तीति। इच्छाविशेषातिरिक्ता या ज्ञक्तिरित्यर्थः। सा च बोधजनकतारूपा, पदार्तान्तररूपा वा। ग्रहोपायमिति। शक्तिज्ञानोपायं ब्रूते-संबन्धिशब्दे संबन्ध इति। अस्यायमर्थः-यथा चक्षुरादीनां रूपादिविषयकज्ञानजननेऽनादिः पुरुषप्रयत्नानपेक्षा=स्वाभाविकी योग्यता-रूपादिज्ञानजनकतावच्छेदकधर्मवत्त्वरूपा, अस्ति, तथा शब्दानामर्थेऽनादिस्तादात्म्यलक्षणसंबन्ध एव योग्यता-तत्तदर्थबोधजनकतावच्छेदको धर्मः। संबन्धिशब्दे योग्यतां प्रतिबोध-नकतावच्छेदकधर्मरूपयोग्यतानिरूपकः शब्दार्थयोस्तादात्म्यलक्षणसंबन्ध एव संबन्धिशब्दे योग्यता, सा च स्वाभाविकी, सैव च शक्तिरित्यर्थः। नन्वेवं संकेतस्य नोपयोग इत्यत आह-समयादिति। पारम्परिकवृद्धव्यवहारात्स्वाभाविक्येव सा यौग्यता ज्ञायत इत्यर्थः। तत्र दृष्टान्तमाह-मातापुत्रादीति। नहीयमस्य पुत्रस्य मातेति संकेतेन निर्वृत्तो जन्यजनकभावः, वस्तुसिद्धस्यैव प्रतिपादनात्। यथा मातापुत्रयोर्जन्यजनकभावसंबन्धः सिद्ध एव आप्तोपदेशादिव्यवहारान्निश्चीयते तद्वच्छब्दार्थयोः सवस्थित एव संबन्धो वृद्धव्यवहारान्निर्णीयते। एवं च कोशव्याकरणाद्यनभिज्ञानां तत्तदर्थे तत्तच्छब्दप्रयोगरूपवृद्धव्यवहाच्छक्ति ज्ञानं भवतीति भावः। \`संबन्धो विषय इति। अयमेतत्संबन्धीति व्यवहारे संबन्धो विषयः, ज्ञानविषयः। योग्यतां प्रतिइदमत्र योग्यमिति व्यवहारे योग्यता विषयः, ज्ञानविषय इत्यर्थः। यत एवं, अतः समयात्-निरुक्तव्यवहाराद्योग्यताया बोधकतारूपशक्तेः संवित्-ज्ञानं भवतीत्यर्थः' इति दर्पणटीकायामुक्तम्। तदेव मया लिखितम्। संबन्धयोग्यताशब्दयोरर्थप्रदर्शनस्य प्रकृत उपयोगमाह-घटपदमिति। अत्र योग्यं-घटरूपार्थो योग्यं-तद्विषयकबोधजननयोग्यमित्यर्थः। एतत्संबन्धीति। घटसंबन्धीत्यर्थः। सा-शक्तिः। तथा च प्राथमिकशक्तिग्रह उक्तव्यघहाराद्भवति, तत्र च संबन्धादिशब्दशक्तिग्रहोऽपेक्षितोऽतस्तदर्थः प्रदर्शित इति तात्पर्यम्॥ 39 ॥  
 इति वैयाकरणभूषणसारटीकायां शांकर्यां शक्तिस्वरूपनिरूपणम्।  
 रङ्गभट्टतनूजस्य शंकरस्य विनिर्मितौ।  
 शक्तिरवरूपकथन पूर्णं सारीयविवृत्तौ॥ 6 ॥















.







   ***॥ अथ नञर्थनिर्णयः ॥***



 नञ्‌समासःइत्युक्तत्वादनेन नञ्‌समासार्थ उच्यत इत्यशङ्का स्यात्तामपाकर्तुमाह-नञर्थमिति। आरोपितत्वं नञूद्योत्यमित्यनेन नञर्थ एव प्रदर्श्यते नतु नञ्‌समासार्थ इत्याह-नञ्समासे चापरस्येति। नञ्समास इति। \`नञ्'(2-2-6)इति पाणिनिसूत्रेण विहिते। अपरपदार्थमाह-उत्तरषदार्थस्येति। प्राधान्यादिति। पूर्वपदार्थनिष्ठप्रकारतानिरूपितविशेष्यत्वादुत्तरपदार्थस्येति अतस्मै, असर्वे, इत्यादौ सर्वाद्यन्तस्य सर्वनामसंज्ञा सिध्यतीत्यर्थः। अयमर्थः-घटः पटो न, घटो नास्तीत्यादौ घटतादात्म्याभाववान् पटः, घटप्रतियोगिको योऽभावस्तत्कर्तृका सत्तेत्येवमभावबोदस्य सर्वानुभवसिद्धत्वान्नञोऽगावार्थकत्वमावस्यकं, तथा चोत्तरपदार्थप्राधान्यादि व्यवस्तापगितुं शक्यम्। ननु घटः पटो न, घटो नास्तीत्यादौ घटतादात्म्याभावः पटनिष्ठः, घटकर्तृकसत्ताभाव इत्यभावविशेष्यकबोधानुभवादसः, असर्व इत्यादावपि तदभावः, सर्वाभाव इत्यादावपि अभावविशेष्यकबोधात्पूर्वपदार्थप्राधान्यापत्तेः कथमुत्तरपदार्थप्राधान्यादि सुयोजमिति चेदुत्तरपदार्थप्राधान्यादिसिद्ध्यर्थमेवाऽऽरोपितार्थकत्वं नञोऽङ्गीकरणीयमित्याह-आरोपितत्वं नञ्द्योत्यमिति। अत एवेति। उत्तरपदार्थप्राधान्याद्युपपत्तय एवेत्यर्थः। आरोपितत्वं=आरोपितब्राह्मणत्वादि, आरोपितं ब्राह्मणादिपदप्रवृत्तिनिमित्तमित्यब्राह्मणादिपदघटकनञा द्योत्यत इत्यर्थः। ननु नञोऽभावार्थकत्वे कथमुत्तरपदप्राधान्याद्यनुपपत्तिरत आह-अयं भाव इति। असर्व इत्यादावारोपितसर्वत्ववानित्यर्थे सति सर्वशब्दार्थस्य विशेष्यत्वात्सर्वनामसंज्ञा सिध्यति। अन्यथेति। उक्तवैपरीत्ये। नञ्‌समासे नञो भेदार्थकत्वं सति। पूर्वपदार्थप्राधान्येनोत्तरपदार्थप्राधान्याभावे सतीत्यर्थः। अतिसर्व इत्यत्रेवेति सर्वमतिक्रान्त इत्यर्थे \`अत्यादयः क्रान्ताद्यर्थे द्वितीयया' इति वार्तिकवचनेन समासे कृते पूर्वपदार्थस्य विशेष्यत्वात्सर्वशब्दस्योपसर्जनत्वेन \`संज्ञोपसर्जनीभूतास्तु न सर्वादयः' इति निषेधात्सर्वादित्वाभावेन सर्वनामसंज्ञा यथा न भवति तथाऽत्रापि नञो भेदार्थकत्वेऽब्राह्मण इत्यत्र ब्राह्मणभिन्न इतिवत्सर्वभिन्न इत्यर्थे पूर्वपदार्थस्य प्राधान्यात्सर्वशब्दस्योपसर्जनतया सर्वनामसंज्ञा न स्यात्। तथा चासर्वेऽसर्वस्मायित्यादिप्रयोगो नोपपद्येत, इतरविशेषणत्वेनोपस्थितिविषयस्योपसर्जनत्वादिति भावः। ननु असर्व इत्यादौ भेदप्रतियोगी सर्व इति बोधाभ्युपगमात्सर्वशब्दार्थस्म प्रात्रान्यं निर्वोढुं शक्यमित्यत आह-घटो नास्तीति। तस्य-अभावस्य। विशेष्यताया एवेति। घटाभावोऽस्तित्वाश्रयः, घटकर्तृकसत्ताभाव इति वा प्रतियोगिनिरूपितविशेष्यतयैव बोधस्यानुभवसिद्धत्वादिति भावः। नन्वेवमघट इत्यादौ घटभिन्न इति बोधस्य सर्वजनीनस्यापलापः क्रियत इत्याशङ्क्याऽऽह-अस्मद्रीत्या चेति। स इति। घटः पटो नेत्यादौ घटभिन्नः पट इत्येवं भेदविषयको बोध इत्यर्थः। आर्थ इति। अर्थादागत आर्थः। आर्थिक इति प्रावत्। घटभिन्न एव घटत्वारोपाद्‌घटभिन्न इति बोघोऽर्थसिद्धो भवतीति, न तदपलापः क्रियते। मानस इति। मनोजन्यः, नतु शब्दजन्य इत्यर्थः। तत्र शब्दजन्यत्वप्रतीतिस्तु शब्दप्रयोज्यत्वाद्‌भ्रभरूपैवोति भावः। घटो नास्तीत्यादावसमस्तनञर्थाभावविशेष्यकबोधे तिङ्‌समभिव्याहृतधातुजन्यौपस्थिति। कारणमित्येवं कार्यकारणभावनियमः क्लॄप्तः। निरुक्तकार्यकारणभावनियमादेव त्वं नासि, अहं नास्मीत्यत्र त्वत्कर्तृकसत्ताभावः, मत्कर्तृकसत्ताभाव इत्यर्थाद्युष्मदस्मदोस्तिङवाच्यकारकवाचित्वेन सामानाधिकरण्यान्मध्यमोत्तमपुरुषव्यवस्था सिध्यतिः घटौ न स्तः, घटा न सन्तीत्यत्र वचनव्यवस्था च सिद्धा। त्वत्प्रतियोगिकः, मत्प्रतियोगिकश्च सत्तेत्यर्थाभ्युपगमे तु युष्मदस्मदोस्तिङ्‌सामानाधिकरण्याभावात्सा न स्यात्। किंतु अभावस्य तिङ्‌सामानाधिकरण्यात्सर्वत्र प्रथमपुरुष एव स्यादित्यव्यवस्था स्पष्टैव। अहं नास्मीत्यत्र कर्तरि लट्, तथा च तिङ्‌वाच्यं यत्कारकं कर्तृरूपं तद्वाचित्वमस्मदर्थस्येति अस्मदर्थाभिन्नो यो मिबर्थः कर्ता तन्निष्ठा या सत्ता तदभाव इत्येवं तिङर्थे कर्तरि अस्मदर्थस्याभेदेनान्वयात्तिङ्‌सामानाधिकरण्यम्। एवमेव सर्वत्र तिङ्‌सामानाधिकरण्यं बोध्यम्। नन्वसर्वशब्दस्य सर्वनामसंज्ञाया अभावें का हानिरत आह-तथा चेति। सर्वप्रतियोगिको भेद इत्यर्तेऽम्युपगते सर्वशब्दस्योपसर्जनतथा सर्वादिबहिर्भावेन सर्वाद्यन्तत्वाभावादसर्वशब्दस्य सर्वनामत्वाभावे स्मायाद्यादेशो न स्यादित्यसर्वस्मायित्यादि न सिध्येदित्यर्थः। अत्र चेति। आरोपितत्वं नञ्द्योत्यमिति पक्षे चेत्यर्थः। आरोपविषयत्वमिति। तस्य च भेदसंबन्धेनोत्तरपदार्थे ब्राह्मणादावन्वयः। आरोपश्च प्रत्यासत्त्या प्रवृत्तिनिमित्तप्रकारक एव गृह्यते। तथा च \`अब्राह्मण इत्यत आरोपविषयत्ववान् ब्राह्मण इति बोध उदेति। आरोपितब्राह्मण्यवांश्च क्षत्रियादिरेवाब्राह्मणपदेन प्रतिपाद्यते नञ्‌समभिव्याहारे, इत्यर्थः। अथवा आरोपविषयत्वमित्यस्याऽऽरोपविषयप्रवृत्तिनिमित्तकत्वमित्यर्थः। आरोपविषयत्वस्य च राज्ञः पुरुष इत्यत्र स्वस्वामिभावरूपषष्ठ्यर्थसंबन्धस्येव प्रकारतया संसर्गतया च भानम्। अब्राह्मण इत्यादित आरोपितब्राह्मणत्ववानिति बोधः। आरोपितत्वविशिष्टब्राह्मणत्ववत्त्वं ब्राह्मणभिन्न एवेति न मुख्यब्राह्मणेऽब्राह्मणशब्दप्रयोगः। लाघवानुरोधादारोप एव नञर्थः, न त्वारोपविषयत्वं गौरवादित्याशयेनाऽऽह-आरोपमात्रमिति। स चाऽऽरोपो नञो द्योत्यो वाच्यो वाऽर्थः। तस्य चोत्तरपदार्थे विषयतासंबन्धेन विशेषणत्वमित्याह-विषयत्वं संसर्ग इति। विषयत्वस्य संसर्गमर्यादयैव लाभेनान्यलभ्यत्वादनन्यलभ्यः शब्दार्थ इतिन्यायेनाऽऽरोपमात्रं नञर्थः। यथा \`आश्रये तु तिङ स्मृताः' इत्यनेन फलाश्रये व्यपाराश्रये च तिङामुक्तत्वेऽपि फलव्यापारयोर्धातुलभ्यत्वेनाऽऽश्रयमात्रं तिङर्थ इत्युक्तं, अनन्यलभ्यः शब्दार्थ इति न्यायात्तद्वदिति भावः। आरोपस्य नञ्‌वाच्यत्वपक्षेऽपि विषयतासंबन्धेनोत्तरपदार्थे विशेषणत्वादारोपविषयो ब्राह्मण इत्यर्थान्नज्‌तत्पुरुषे उत्तरपदार्थप्राधान्यस्य निर्वाहो ज्ञेयः। भाष्यमते तु स्वसमभिव्याहृतब्राह्मणादिपदानामारोपितप्रवृत्तिनिमित्तबोधकत्वे नञ् तात्पर्यग्राहक इति तात्पर्यग्राहकत्वरूपं द्योत्यत्वं नञर्थारोपस्येष्ठम्। स्वं-नञ्, तत्समभिव्याहृतानि यानि ब्राह्मणादिपदानि अब्राह्मणः, असः, असर्व इत्यादिप्रयोगघटकानि, तेषां-आरोपितं यत्प्रवृत्तिनिमित्तं ब्राह्मणत्वादि, तद्रूपेण बोधकर्त्व(आरोपविषयब्राह्मणत्वादिविशिष्टार्थबोधकत्वं)इत्वर्थे नञ् तात्पर्यग्राहक इत्यर्थः। यद्वा बहुव्रीहिः, आरोपितं प्रवृत्तिनिमित्तं यस्मिन्निति आरोपितप्रवृत्तिनिमित्तकत्वबोधे तात्पर्यग्राहकौ नञित्यर्थो बोध्यः। आरोपस्य नञ्‌वाच्यत्वे तु अनारोपितब्राह्मण्यवति मुख्ये ब्राह्मणपदार्थे आरोपान्वयो विरोधाद्‌दुरुपपादः स्यादिति बोध्यम्। ननु नञ आरोपार्थवाचकत्वस्वीकारेऽपि न क्षतिः, आरोपस्य विषयतासंसर्गेणोत्तरपदार्थे विशेषणत्वसंभवेन नञ्‌तत्पुरुषे उत्तरपदार्थप्राधान्यं निर्वोढुं शक्यंमित्युक्तत्वादत आह-द्योत्यत्वोक्तिरिति। निपातमात्रस्य द्योतकत्वमिति वैयाकरणसिद्धान्तानुरोधादारोपितत्वं नञ्‌द्योत्यमित्युक्तं, नतु प्रकृते वाचकत्वस्वीकारे काचित्क्षतिरिति बोध्यम्। प्रादयो द्योतकाः, चादयो वाचका इति नैयायिकमतं त्वयुक्तं वैषम्ये बीजाभावादिति मूलकृदेवाग्रे निरूपयिष्यति। वस्तुतस्तु आरोपस्य नञ्‌द्योत्यत्वमेव युक्तं, वाच्यत्वे दोष उक्त एवेति भाष्यानुसारिण आहुः॥ 40 ॥  
 पक्षान्तरमवतारयितुं भूमिकामारचयति-घटो नास्तीति। घटकर्तृकसत्ताभाव इति सर्वजनीनबोधान्नञ आरोपार्थकत्वं न कस्याप्यनुभसिद्धं, सद्वदब्राह्मण इत्यादिसमासघटकनञोऽप्यारोपार्थकत्वमनुभवविरुद्धं, सर्वानुभवसिद्धाभावार्थापलापकं चेत्यत आह-अभावो वा तदर्थोऽस्तु इति। सर्वनाम्नां प्रधानपरामर्शित्वस्यौत्सर्गिकत्वेन \`क्रय्यस्तदर्थे'(पा.सू.6-1-83)इत्यत्र विशेषणीभूतस्यापि प्रकृत्यर्थस्य क्रयणस्य तच्छब्देन परामर्शवत्प्रकृतेऽपि नञ्‌द्योत्यमित्यत्र विशेषणतयोपस्थितस्यापि नञस्तदर्थेत्यत्रत्यतच्छब्देन परामर्श इत्याशयेनाऽऽह--तदर्थः-नञर्थ इति। अर्थपदमिति। प्रकृतस्थलेऽर्थपदं नञ्‌पदजन्यबोधविषयार्थपरम्। तेन द्योत्यत्ववाच्यत्वयोर्द्वयोरपि संग्रहः सिद्धः, न त्वन्यत्रेव शब्दवाच्यार्थपरमित्याशयः। भाष्यस्येति। \`निवृत्तपदार्थकः' इति भाष्यस्येत्यर्थः। तादृशभाष्यस्यार्थमाह-निबृत्तं पदार्थो यस्येति। भावे क्त इति। वृतुधातोर्नपुंसके भावे क्त इति सूत्रेण क्तप्रत्यये सति निवर्तनमित्यर्थको निवृत्तशब्दः। निवर्तनमभावः। तथा च यस्य-नञः पदार्थो निवृत्तमभाव इत्यर्थः। तदेतदाह-अभावार्थक इति। तदाशयादिति। अभावार्थको नञिति भाष्यतात्पर्यादित्यर्थः। ननु कैयटेन निवृत्तपदार्थकः' इति भाष्यस्य यदन्यथावर्णनं कृतं तद्भाष्यतात्पर्यविरुद्धमिति कैयटोक्तिमनुवदति यत्त्वित्यादिना। निवृत्तःपदार्थो यस्मिन्निति। क्षत्रियादिरन्यपदार्थः। यस्मिन् क्षत्रियादौ ब्राह्मण्यरूपः पदाथा निवृत्तस्तत्त्वतो नास्ति। अर्थात् सादृश्यादिनाऽध्यारोपितब्राह्मण्याः क्षत्रियादयोऽदेर्नञ्‌वाच्यत्वाभावादित्यर्थः। आरोपापेक्षया लाघवाल्लोकप्रसिद्धेश्चाभावस्यैव नञ्‌वाच्यत्वाभ्युपगमस्य न्याय्यत्वादिति भावः। अन्यथेति। उक्तवैपरीत्ये। लोकप्रसिद्ध्याद्यनादरेणाध्यारोपितब्राह्मण्यकस्य अध्यारोपितं ब्राह्मण्यं यस्मिंस्तादृशय क्षत्रियादेर्नञ्‌वाच्यत्वाङ्गीकार इत्यर्थः। सादृशस्यादेरिति। आदिशब्देनाधस्तात्पठिष्यमाणवचनस्थाल्पत्वादयो ग्राह्याः। अब्राह्मण इत्यादौ सादृश्यादेरपि प्रतीयमानत्वान्नञ्‌वाच्यताऽऽपद्येतेत्यर्थः। तत्सादृश्यमभावश्चेत्यादि पठित्वा क्रमेणोदाहरन्तीत्याह-अब्राह्मणमित्यादि। ब्राह्मणसदृश इति तदर्थः। अपापमित्यस्य पापात्यन्ताभावोऽर्थः। अनश्च इत्यस्याश्वान्य इत्यर्थः। अब्राह्मण इत्यत्र सादृश्यघटकत्वेनान्यत्वबोधः, न केवलान्यत्वबोध इति विशेषः। तद्भिन्नत्वे सति तद्गतभूयोधर्मवत्त्वस्य सादृश्यत्वादन्यत्वस्य सादृश्यघटकत्वं बोध्यम्। अनुदरा कन्येत्यत्राल्पादरेति बोधः। अपशवो वा इत्यस्याप्रशस्ताः पशव इत्यर्थः। अधर्म इत्यस्यमाद्धर्मविरोध्यदृष्टविशेषः प्रतीयते, नतु तद्भिन्नगात्रम्। आर्थिकार्थमिति। सर्वत्राभाव एव नञर्थः। तथा चाभावप्रतियोगी ब्राह्मण इति बोधोत्तरं सादृश्यादेर्मानसो बोधः। अभावप्रतियोगित्वेन ब्राह्मणादिबोधनाय यदब्राह्मणपदं प्रयुज्यते तत्सादृश्यादिना क्षत्रियादिबोधनार्थमित्येवंरीत्या सादृश्यस्य मानसो बोधः। अनुदरा कन्येत्यत्रोदरात्यन्ताभावस्य सर्वथाऽसंबवेनाल्पार्थे पर्यवसानम् असुर इत्यत्र सुराणां सुरपदादेव बोधसंभवेनाभावप्रतियोगित्वेन सुरघोधनार्थं यदसुरपदं प्रयुज्यते तद्विरोधित्वेन सुरद्रोहिदैत्यादिपरमित्येवंरीत्या विरोधस्य मानसो बौधः। एवमन्यत्राप्यूह्यम्। अया रीत्या सादृश्यादेरार्थिकार्थत्वमभिप्रेत्य तत्सादृश्यभावश्चेत्याद्यभियुक्तोक्तिर्नतु नञ्‌वाच्यत्वमभिप्रेत्येति भावः। ननु नञर्थाभावस्य प्रतियोगिव्यतिरिक्ते विशेषणत्वेनान्वयेऽसामर्थ्यादब्राह्मण इत्यादौ समासो न स्यादित्याशङ्गं निराचिकीर्षुराह-प्रतियोगिनीति। प्रतियौगिनिष्ठविशेष्यतानिरूपितविशेषणत्वं नञर्थाभावस्येति अब्राह्मण इत्यादेर्ब्राह्मणत्वाद्यवच्छिन्नप्रतियोगितासंबन्धेनाभावविशिष्टो ब्राह्मण इति बोधः। तथा आर्थिकः। अघटः पट इत्वत्र पटवृत्तिभेदप्रतियोगी घट इति बोधः, नञो निपातत्वात्तदर्थे पटस्य नामार्थस्याऽऽधेयतासंबन्धेनान्वयो न विरुद्धः। अघटमानयेत्युक्ते घटस्याऽऽनयनं तु न, नञ उपादानसामर्थ्यात्। शाब्दबोधोत्तरं प्रतीयमानस्य घटप्रतियोगिकाभाववत एवाऽऽनयनसंभवादिति भावः। नञ्‌समासस्योत्तरपदार्थप्रधानन्तेव फलमाह-तथा चेत्यादि। सर्वनामसंज्ञा, एकवचननियमः, तत्पुरुषत्वं, पुरुषवचनादिव्यवस्था चेति चतुर्णां प्रथमान्तपदानामुपपद्यत इत्यनेनान्वयः। सर्वनामसंज्ञेति। असर्वे, इत्यत्र नञर्थाभावस्य प्रतियोगिनि सर्वशब्दार्थे विशेषणत्वेन प्रतियोगितयाऽभावविशिष्टाः सर्वे इति बोधात्सर्वशब्दार्थस्य प्राधान्येन सर्वादित्वात्तदन्तविधिना सर्वनामसंज्ञोपपद्यते। अनेकमिति। इदमेवोत्तरपदार्थप्राधान्यस्य मुख्यं प्रयोजनम्। तथा च भाष्यम्-\`इदं स्वल्वपि भूत उत्तरपदार्थप्राधान्ये संगृहीतम्। किम्? अनेकमिति। किमत्र संगृहीतं? एकवचनम्' इति। अभावप्रतियोगी एक इत्यर्थादुत्तरपदार्थप्राधान्येनानेकमित्यत्रैकवचनमुपपद्यते। एवमेव सेव्यतेऽनेकया इत्यत्राप्येकवचनं सिद्धम्। अन्यथैकभिन्नस्यानेकत्वाद्‌द्विवचनबहुवचने एव स्यातां, नन्वेकवचनमिति भावः। एवं चानेकमिति पाणिनिनिर्देश एव ञर्थाबावस्योत्तरपदार्थे विशेषणत्वे प्रमाणमित्यवगन्तव्यम्। स्वौजसिति सूत्रेण प्रातिपदिकात्सायान्यत एकवचनद्विवचनबहुवचनानि विधाय द्वयोर्दिववचनमेवावतिष्ठते, इत्यर्थात्तत्रैकवचनबहुवचनयोर्निवृत्तिः, एवं बहुषु बहुवचनमेवावतिष्ठते, तथा च तत्रैकवचनद्विवचनयोर्निवृत्तिरियेवंरीत्या द्व्येकयोरित्यादीनां नियामकत्वं स्वीकृत्यैकवचननियम इत्युक्तं सारकृता। अब्राह्मण इत्यत्र ब्राह्मणत्वावच्छिन्नप्रतियोगितासंबन्धेनाभावविशिष्टो ब्राह्मण इत्यथादुत्तरपदार्थप्राधान्यान्नञ्समासस्य तत्पुरुषत्वं सिध्यति। तदुक्तं तत्पुरुषत्वमिति। सति संभवे प्रायिकस्याप्युत्तरपदार्थप्राधान्यस्व तत्पुरुषे औचित्यमित्याशयः। अत्वं भवसीति। अभावप्रतियोगी युष्मदर्थ इति युष्पदर्थस्य प्राधान्याद्युष्मदर्थाभिन्नो यो ल़डर्थः कर्ता इत्यभेदान्वयेन युष्पदर्थस्य तिङसामानाधिकरण्याद्युष्मद्युदपदेo, इत्यनेन मध्यमपुरुष उपपद्यते। एवमनहं भवामीत्यत्रास्मद्युत्तम इत्युत्तमः सिध्यति। तथा अयुवां भवथः, अयूयं भवथेति द्विवचनादिव्यवस्था चोपपद्यते। उत्तरपदार्थप्रतियोगिकाभाव इत्येवं पूर्वपदार्थप्राधान्यस्वीकारे पुरुषादिव्यवस्था नोपपद्यत इत्याह-अन्ययेति। नञर्थाभावस्योत्तरपदार्थनिरूपितप्रायान्ये सतीत्यर्थः। इतिबदिति। त्वदभावो मदभावोऽस्तीत्यत्र यथा युष्मदस्मत्सामानाधिकरण्याभावान्न मध्यमोत्तमपुरुषौ भवतोऽपि तु युष्मदस्मदर्थप्रतियोगिकाभावेन तिङ्‌सामानाधिकरण्याच्छेषे प्रथम इति प्रथमपुरुष एव भवति, तद्वदत्वं भवसि अनहं भवामीत्यत्र युष्यदस्मदर्थस्य नञर्थाभावनिरूपितविशेषणत्वाभ्युपगमे-पूर्वपदार्थप्राधान्याम्युपगम इति यावत्, प्रथमपुरुष एव स्यात्। एवमयुवां भवथः,अयूयं भवयेति द्विवचनादिकमपि न स्यात् कर्तुरबावस्यैकत्वात्। अभावांश इति। युष्मदस्मदर्थप्रतियोगिकोऽभाव इत्यर्थाद्युष्मदस्मदर्थनिष्ठप्रकारतानिरूपितपिशेष्यताऽभावांशे सतीत्यर्थः। तिङ्‌षु असत्त्वादिति। अभावस्य प्रधानस्य तिङ्वाच्यकारकवाचित्वेनाभावसामानाधिकरण्यात्तद्विशेषणयुष्मदर्थस्य तिङ्षु सामानाधिकरण्याभावादित्यर्थः। पुरुषेति। तिबादित्रिकसंकेतितमध्यमादिपुरुषेत्यर्थः। स्वमते पुरुषादिव्यवस्थामुमपादयति-अस्मन्मते चेति। चस्त्वर्थे। अत्वं भवसीत्यादेरभावप्रतियोगी यो युष्मदर्थस्तदभिन्नाश्रयिका सत्तेत्यर्थात्तिङ्षु युष्मदाद्यर्थसामानाधिकरण्यसत्त्वात्पुरुषव्यवस्था नानुपपन्ना। ननूत्तरपदार्थप्राधान्ये अघटमानयेत्यत्राभावप्रतियोगित्वस्य घटे सत्त्वात्तद्बोधानन्तरं घटानयनमपि प्राप्नोतीत्यत आह-यिशेष्यो वेति। विशेष्यताया विशेषणातासाकाङ्क्षत्वादाह प्रतियोगिनीति। उत्तरपदार्थात्मके प्रतियोगिनीत्यर्थः। निरूपितत्वं सप्तम्यर्थः। उत्तरपदार्थात्मकप्रतियोगिनिष्ठविशेषणतानिरूपितविशेष्यतावान्नञर्थोऽभाव इत्यर्थः। तथा चाब्राह्मणः क्षत्रिय इत्यतो ब्राह्मणप्रतियोगिको(+)(+अभावश्च प्रत्यासत्त्योत्तरपदार्थगतब्राह्मणत्वादोरति ब्राह्मणत्वाभावश्च क्षत्रिय दावेव संभवतीति अब्राह्मण इत्यस्य क्षत्रियादिरर्थः।)पोऽभावस्तद्वान्‌क्षत्त्रिय इति बोधः। नन्वेवमसः, असर्वे, इत्याद्यसिद्धिरित्याशङ्क्याऽऽह-अयं भाव इति। गौणत्वेऽपीति। नञ्‌समासान्तर्गततत्तच्छब्दार्थस्य नञर्थाभावनिष्ठविशेष्यतानिरूपितविशेषणत्वेनोपसर्जनत्वेऽपीत्यर्थः। ज्ञापकादिति। अनञ्समासग्रहणाज्ज्ञापकादित्यर्थः। ज्ञापकतामेवोपपादयति-असः शिव इत्यादिना। एतत्तदोरित्यनेन सर्वनामसंज्ञकयोरेतत्तदोर्थः सुस्तस्य हलि लोपो विधीयते। नञ्‌चत्पुरुषस्य पूर्वपदार्थप्राधान्ये तद्‌घटकैतत्तदोरुपसर्जनत्वेन सर्वादिबहिर्भावात्सर्वनामत्वाभावेन सुलोपाप्राप्त्या व्यर्थं सदनञ्समासग्रहणं नञ्समासेउपसर्जनीभूतस्यापि सर्वादेः सर्वनामतां ज्ञापयतीति भावः। ननूपसर्जनत्वेऽपि अनेषो ददाति असः शिव इत्यत्रैतत्तच्छब्दसत्त्वेन सुलोपः प्राप्नोतिति तद्वारणार्थमनञ्समासग्रहणमावश्यकमिति सङ्क्यम्। न चैतत्च्छब्दार्थगतसंख्याभिधायी यः सुस्तस्य लोप इत्यर्थात्पूर्वदार्थप्राधान्ये सति नञर्थाभावगतसंख्याभिघायित्वेन सोरेतत्तच्छब्दार्थगतसंख्याभिधायित्वाभावात्सुलोपाप्राप्त्याऽनञ्समासग्रहणं व्यर्थमिति वाच्यम्। एतत्तदोरिति षष्ठ्यास्तादृशसंबन्धार्थकत्वे मानाभावात्। गपोष्टगितिवदनन्तरपदाध्याहारेण एतत्तदोरनन्तरस्य सोर्लोप इत्यर्थस्यौचित्यात्। तथा चानञ्समासग्रहणस्य चरितार्थत्वात्कथं तस्य ज्ञापकतेत्यत आह-अकोरिति। अकच्‌सहितयोः पर्युदासेनाकच्‌योग्ययोः सर्वनामसंज्ञकयोरेवतत्तदोर्ग्रहणमुचितं, संयोगवद्विप्रयोगस्याप्यशङ्खवक्त्रो हरिरित्यादौ विशेषावगतिहेतुत्वस्य क्लॄप्तत्वादिति भावः। तथा चेति। अकोरिति पर्युदासेन सर्वनामसंज्ञकयोरेवैतत्तदोर्ग्रहणे चेत्यर्थः। तथा चासः शिव इत्यादौ नञर्थाबावस्य विशेष्यत्वे तदादेरुपसर्जनन्वेन सर्वादिबहिर्भावेन सर्वनामत्वाभावादेव सुलोपाप्राप्त्याऽनञ्समासग्रहणं व्यर्थं सत्पूर्वोक्तार्थ ज्ञापमिति भावः किं चैतत्तच्छब्दमात्रग्रहणेऽपि अतितदित्यादाविवोपसर्जनेऽत्वाभावेन हल्ङ्‌यादिलोपस्य दुर्वारतथाऽनञ्समासग्रहणस्य वैयर्थ्यमित्यपि बोध्यम्। ज्ञापकमिति। नञ्समासस्य पूर्वपदार्थप्राधान्येऽपि उत्तरपदार्थप्राधान्यप्रयुक्तकार्यप्रवृत्तौ ज्ञापकमित्यर्थः। तेनात्वं भवसि, अयुवां भवथः, इत्यादौ पुरुषवचनव्यवस्थाऽपि सिध्यतीति भावः। विशेष्यानुरोधादिति। \`सुबामन्त्रितेo' इत्यतोऽनुवर्तमानं सुबिति विशेष्यमेकवचनान्तमेवेति तदनुरोधाद्विशेषणेऽनैकमित्यत्रैकवचनं कृतिमिति भावः। नञ्‌समासस्य पूर्वपदार्थप्रधानत्वे सति अनैकमित्यस्य एकभिन्न इत्यर्थादेकभिन्नस्य चानेकत्वादनेकशब्दाद्‌द्विवचनं बहुवचनं वा क्रियतां, तदनुरोवादनुवर्तमाने सुबिति विशेष्ये द्विवचनं बहुवचनं वाऽस्तु नन्दग्रहिपचादिम्य इत्यत्रानुवृत्ते धातोरिति विशेष्ये धातुभ्य इति वचनविपरिणामवदिल्याशङ्क्याऽऽकिं चानेकशब्दादिति। अनेक सुबन्ते इति द्विवचने कृते बहूनां सुबन्तानां बहुव्रीहिर्न स्यात्। अन्यपदार्थे वर्तमान द्वे सुबन्ते समस्येते इति अनेकमन्यपदार्थे, इति सूत्रेण द्वयोरेव सुबन्तयोर्बहुव्रीहिविधानात्। अथानेकान्यन्यपदार्थे, इति बहुवचने कृते अन्यस्य पदस्यार्थे वर्तमानानि बहूनि सुबन्तानि समस्यन्त इत्यथांद्‌ द्वयोः सुबन्तयोर्बहुव्रीहीर्न स्यात्, इष्यते तु द्वयोर्बहूनां वा सुबन्तानां बहुव्रीहिरित्यत उभयोः संग्रहाय जात्यैकवचनं, द्वित्वे द्विवचनं, बहुत्वे बहुवचनं विधाय \`एकवचनं' इति सूत्रेण सामान्यत एकवचनं विहितं, तादृशं संख्यानभिधाय्यौत्सर्गिकं वैकवचनमनेकमित्यत्र पाणिनिना कृतम्। एवं सेव्यतेऽनेकयेत्यत्रापि योषयेति विशेष्यानुरोधादनेकशब्दादुपस्थितासु योषासु प्रतिस्त्रियं सेवान्वयबोधनाय कविनैकवचनं कृतम्। नतूत्तरपदार्थप्रादान्यमादायैकवचनं कृतम्। नञर्थाभावस्योत्तरपदार्थनिष्ठविशेषणतानिरूपितविशेष्यत्वमिति पक्षे भाष्यसंमते उत्तरपदार्थप्राधान्यस्यासंभवादिति भावः। अत्र योषाशब्दो योषित्समुदायपर इत्येकवचनान्तः तथा च सेव्यतेऽनेकयेत्यादिप्रयोगानुरोधान्नञ्समासे उत्तरपदार्थप्राधान्यमङ्गीकार्यमिति यदुच्यते तत्परास्तम्। अनेकयेत्याद्येकवचनान्तत्वस्यान्यथोपपादितत्वादित्याशयः। अत एवेति। नञ्समासस्य पूर्वपदार्थप्राधान्यादेवेत्यर्थः। पतन्त्यनेके जलधेरिति। सूपपादमिति सुखेनोपपादयितुं शक्यमित्यर्थे ण्यन्तात्पदेरुपपपूर्वंकात्कर्मणि खल्। पूर्वपदार्थप्राधान्ये सति एकभिन्नमित्यर्थादेकभिन्नस्य चानेकत्वादनेके इत्यत्र बहुवचनं सूपपादमित्यर्थः। उत्तरपदार्थप्राधान्ये त्वत्रानेकशब्दस्य बहुवचनान्तत्वं नोपपद्येत, उत्तरपदरूपैकशब्दाथस्य प्राधान्यादेकवचनमेव स्यात्, समस्यमानप्रधानपदार्थगतसंख्याभिधायकत्वं तदुत्तरसुप इत्यस्यौचित्यादिति भावः। ननु यदि विशेष्यानुरोधादनेकमित्यादावेकवचनमुपपाद्यते तर्हि अवर्षाः-हेमस्त इत्यत्रापि हेमन्तरूपविशेष्यानुरोधादेकवचनान्तत्वं प्रसज्येतेति। चेन्न। गुणवचनानामाश्रयतो लिङ्गवचनानीति भाष्य एवोक्तत्वात्। एवं च नञ्‌समासस्य क्वचिदनुयोगिगते लिङ्गसंख्ये क्वचिच्च प्रतियोगिगते इति स्वीकारान्न दोष इति भावः। ननु एतत्तदोरिति सूत्रेऽनञ्‌समासग्रहणं नञ्समासस्य पूर्वपदार्थप्राधान्येनोत्तरपदार्थस्योपसर्जनत्वेऽपि सर्वनामसंज्ञायामेव ज्ञापकमुक्तं सारकृता तथा चास इत्यादेः सिद्धावपि अतंव भवसीत्यादौ पुरुषव्यवस्थाऽनुपपन्नेत्याशङ्क्य परिहरति-अत्वं भवसीत्या। दाविति। युष्मदस्मद्भिन्ने लक्षणा। नञ् तु तादृशलक्षणायां तात्पर्यग्राहकः। तात्पर्यग्राहकत्वमेवद्योतकत्वम्। नञ्‌समभिव्याहारे युष्मच्छब्दस्य युष्मद्भिन्ने वृत्तरिति यावत्। अत्वं भवसीत्यादिशब्देनानहं भवामीति ग्राह्यम्। तथा चेति। नञो द्योतकत्वे चेत्यर्थः। भिन्नेन युष्मदर्थेनेति। त्वद्भिन्नरूपयुष्मच्छब्दार्थेन। तिङः सामानाधिकरण्यादिति। युष्मच्छब्दार्थस्याभेदेन तिङर्थकर्तर्यन्वयेन तिङ्वाच्यकारकवाचित्वात्सामानाधिकरण्ये सति त्वद्भिन्नाभिन्नो यस्तिङर्थः कर्ता तन्निष्ठा भावनक्रियोति शाब्दबोदात्पुरुषव्यवस्था सिद्धा। युष्मदस्मच्छब्दार्थस्तु मुख्य एवेति नाऽऽग्रहः। त्वद्भिन्नरूपो यो युष्मदर्थस्तदभिन्नस्तिङर्थकर्तृरूप आश्रय आधारो यस्यास्तादृशी भवनक्रियेति शाब्दोऽर्थः। एवमनहं भवामीत्यत्र शाब्दबोध ऊह्यः। नञ्समासस्य पूर्वपदार्थप्राधान्येऽप्युत्तरपदार्थप्राधान्यप्रयुक्तकार्यप्रवृत्तिरित्यर्थे नञ्समासग्रहणं ज्ञापकमिति स्वीकृते तु विनाऽपि लक्षणां पुरुषव्यवस्था सिध्यतीति पूर्वमुक्तं शांकर्याम्। सारकृता तु सर्वनामसंज्ञायामेव ज्ञापकमनञ्‌समासग्रहणमित्याशयेन निरुक्तरीत्या प्रकारान्तरेण पुरुषव्यवस्था साधितेति ज्ञेयम्। प्रसज्यप्रतिषेधार्थकस्य नञोऽन्वयव्यवस्थामाह-एवमित्यादिना। त्वदभिन्नाश्रयकेति। युष्मच्छबादार्थस्याभेदेन तिङर्थकर्त्राऽन्वयाद्युष्मदर्थाभिन्न आश्रयो य.स्या एतादृशी या विक्लित्त्यनुकूला भावना-व्यापारस्तदभाव इत्यर्तः। व्यापारो भावना सैवोत्पादना सैव च क्रियेति भावनादयो व्यापारपर्यायाः। पर्यायत्वं च शक्यतावच्छेदकैक्ये सति विभिन्नशक्ततावच्छेदकत्वम्-घटाभिन्नाश्रयकेति। घटाभिन्नः-घटरूप आश्रयो यस्य, एतादृशं यदस्तित्वं-अस्तिक्रिया तदभाव इत्यर्थः। असमस्तनञ इति। प्रसज्यप्रतिषेधविषयनञ इत्यर्थः। यथाश्रुतं तु न युक्तम्। क्रियायामेवान्वयादितिन। अत्र प्रमाणं, \`न युक्तं' इत्यादिकं च \`संबोधनान्तं कृत्वोर्थाः' इति षोडशकारिकाव्याख्यावसरे पूर्वमेवोक्ते तत्तत्र द्रष्टव्यम्। अत्र क्रियाग्रहणं गुणस्याप्युपलक्षणम्। अत एव नञ्‌सूत्रे भाष्ये-\`प्रसज्य क्रियागुणौ ततः पश्चान्निवृत्तिं करोति \`त्युक्तम्। प्रसज्य-विधाय, तस्य प्रतिषेध इति तदर्थः। तेन गुणाबावबोधेऽपि प्रसज्यप्रतिषेध इति लभ्यते। गुणोदाहरणं तु-\`न नः, एकं प्रियम्' इति। \`नः' इति षष्ठीबहुवचनान्तम्। अत्र ह्येकप्रियनिषेधेन बहुप्रियप्रतीतिर्भवति। अत्रैकत्वं संख्यारूपो गुणस्तत्प्रतिषेधः। नोऽस्माकमेकं प्रियं नेति प्रतिषेधसामर्थ्यादेव संख्यान्तरयुक्तवस्तुप्रतीतिर्जायते। तथा च \`प्रसज्य प्रतिषेधोऽयं क्रियया सह यत्र नञ्, इति प्रसज्यप्रतिषेधलक्षणेऽपि क्रियाग्रहणं गुणोपलक्षणं बोध्यम्। स चेति। नञर्थाबावश्चेत्यर्थः। अत्यन्ताभावत्व-अन्योन्याभावत्वरूपविशेषरूपेण शक्यः। आदिपदेन प्रागभावप्रध्वंसाभावौ संगृह्येते। ननु सकलाभावानुगताभावत्वात्मकसामान्यरूपेणैव नञोऽभावे शक्तिः कल्प्या लाघवात्, न त्वत्यन्ताभावत्वादिरूपविशेषरूपेण गौरवादित्याशङ्कां मनसिकृत्याऽऽह-तत्तद्रूपेण बोधादिति। अत्यन्ताभावत्वादितत्तद्विशेषरूपेण बोधस्यानुभवसिद्धत्वादित्यर्थः। यथा पचतीत्यतः फूत्कारत्वाघःसंतापनत्वादिविशेषरूपेणैव व्यापारः पतीयते, न त्वनुकूलत्वेन व्यापारत्वेन वा सामान्यरूपेण, तद्वदित्यर्थः। परमलघुमञ्जूषायां तु असमस्तस्य नञोऽत्यन्ताभावोऽन्योन्याभावश्चार्थः। तादात्म्येतरसंबन्धाभावोऽत्यन्ताभावः, तादात्म्यसंबन्धाभावोऽन्योन्याभावो भेद इत्यर्थ-। समस्तस्य तु नञोऽभाव एवार्थ इत्युक्तम्॥ 41 ॥  
 इति वेयाकरणभूषणसारव्याख्यायां सांकर्यां नञर्थनिर्णयः।  
 रङ्गभट्टतनूजेन शंकरेण विनिर्मिते।  
 पूर्णः सारीयविवृते नञर्थस्य विनिर्मयः॥ 7 ॥















.







   ***॥ अथ निपातार्थनिर्णयः ॥***



 निपातविशेषनञर्थनिरूपणप्रसङ्गेन तदितरसकलनिपातानामर्थं निरूपयन्‌प्रादयो द्योतकाश्चादयो वाचका इति नैयायिकमतमयुक्तमिति सूचयन् भूमकामारचयति-प्रादयो द्योतका इत्यादि। द्योतकत्वरूपशक्तियुक्ताः। द्योतकत्वं च प्रायेण स्वसमभिव्याहृतपदगतशक्त्युन्नायकत्वम्। वैषम्ये बीजाभावादिति। उपसर्गत्वेन द्योतकत्वं, चादित्वेन च वाचकत्वमित्येवंभेदकरणे प्रमाणाभावात्। प्रादिचाद्युभयवृत्तिनिपातत्वेन हेतुना प्रादीनामिव चादीनामपि द्योतकत्वकल्पनस्यैव लाघवेन युक्तत्वाच्चेति भावः। इत्याद्याशयं मनसिकृत्य निपातानां द्योतकत्वं समर्थन्नाह-द्योतकाः प्रादयो येनेति। येन हेतुना प्रादयो द्योतका इष्यन्ते तेनैव हेतुना चादयो निपाता अपि द्योतका इत्यङ्गीकार्यम्। येन हेतुना प्रादयो द्योतकास्तमेव हेतुं विशदयन्नाह-अयं भाव इति। ईश्वरमनुमवतीत्यादाविति। आदिपदात्प्रजयतीत्यादेः परिग्रहः। अनुभवादिरित्यादिपदेन प्रकृष्टजयादेः संग्रहः। अनुभवतीत्यादौ योऽयमनुभवादिरर्थः प्रतीयते स किं तादृशप्रयोगघटकीभूतधातोरर्थः? नेत्याह-आपत्तेरिति। यदि सोऽनुभवादिर्धातोः शक्यः स्यात्तर्हि उपसर्गरहिते भवतीत्यादावपि अनुभवाद्यर्थः प्रतीयेत, नैव तु प्रतीयत इति स नैव धातोः शक्योऽर्थ इत्यर्थः। नन्वन्वयव्यतिरेकाभ्यामुपसर्गवाच्यः सोऽस्त्वित्याशङ्क्य परिहरति-नोपसर्गार्थ इति। तथआ सतीति। अनुभवतीत्यादौ प्रतीयमानस्यानुभवाद्यर्थस्योपसर्गवाच्यत्वे सतीत्यर्थः। अनन्वयापत्तेरिति। अनुभवतीत्यत्र लडर्थकर्तृको वर्तमानकालिकोऽनुभवानुकूलो व्यापार इत्यनुभवसिद्धसार्वजनिकबोधेऽनुभवार्थस्योपसर्गवाच्यत्वेन धातुवाच्यत्वाभावात्तस्य लडर्थकर्तर्यन्वयो न स्यात्। तत्र हेतुमाह-प्रत्ययानामिति। स्वप्रकृत्यर्थेनान्वितो यः स्वार्थस्तद्बोधकत्वं प्रत्ययानामिति नियमात्। प्रकृतेऽनुभवरूपार्थस्य धात्ववाच्येत्वेन तिङर्थकर्तृकोऽनुभवानुकूलव्यापार इत्येवमन्वयासंभवादित्यर्थः। ननु प्रत्ययानां स्वप्रकृतितत्समभिव्याहृतान्यत\<\*उपसर्गवाच्यार्थस्य धात्वर्थेऽन्वयं कृत्वा विशिष्टस्य प्रत्ययार्थेऽन्वयात्प्रत्ययार्थस्यानु भवान्वितत्वम्। नामार्थधात्वर्थयोः साक्षाद्रभेदेन नान्वय इति व्युत्पत्तिस्तु निपातातिरिक्तविषयेति भावः।\>रार्थान्वितस्वार्थबोधकत्वमित्येव नियमः कल्प्यतां तथा च चानुभवतीत्यत्र तिङ्प्रत्ययप्रकृतिभूतभूधातुसमभिव्याहृतानूपसर्गवाच्यानुभवरूपार्थान्वितव्यापारान्वितकर्तृरूपार्थबोधकत्वातिङस्तिङर्थकर्तृकोऽनुभवानुकूलो व्यापार इत्यन्वयोपपत्तेः प्रकृते न दोष इत्याशयेन दोपान्तरमाह-अनुगच्छतीत्यादाविति। अत्रानुभवरूपार्थवाचकत्वेनाभिमतस्यानोः प्रयोगसत्त्वात्तदनुरोधेन संयोगानुकूलव्यापारविशेषवाचकस्यापि गमिधातोर्व्यापारसामान्यदाचित्वाङ्गीकारेण तिङर्थकर्तृकोऽनुभवानुकूलव्यापार इत्यनुभवार्थप्रतीत्यापत्तेरिति भावः। वस्तुतस्तु उत्तरदेशसंयोगावरुद्धे व्यापारविशेषेऽनूपसर्गवाच्यानुभवार्थस्य बोधेनान्वयासंभवान्नानुभवार्थप्रतितिसंभव इति गमधातोर्व्यापारसामान्यवाचित्वस्वीकारस्याप्रामाणिकत्वमिति भावः। तस्मात्प्रत्ययानां प्रकृत्यर्थेत्यादिव्युत्पत्तौ तत्समभिव्याहृतेतिनिवेशस्य गौरवादप्रामाणिकत्वाच्चानुभवार्थस्यानूपसर्गवाच्यत्वेन धातुवाच्यत्वाभावात्तस्य तिङर्थकर्तर्यन्वयो न स्यादित्येव प्रागुक्तं दूषणं बोध्यम्। तथा च नामार्थधात्वर्थयोरिति व्युत्पत्तिरपि निपातेतरविषयन्वेन न संकोच्या भवतीति भावः। अनूपसर्गविशिष्टतद्धातुवाच्य इतिचेत्तदपि नेत्याह-न विशिष्टार्थ इति। गौरवादिति। विशिष्टस्योभयरूपत्वेन विशिष्टानुपूर्व्याः शक्ततावच्छेदकत्वे(वाचकत्वकल्पने)गौरवादित्यर्थः। ननु प्रजयतीत्यत्र जयो धातुवाच्यः, प्रकर्षः प्रोपसर्गवाच्य इति न शक्ततावच्छेदकगौरवमिति चेत्-उच्यते-प्रकर्षस्य नामार्थतया धात्वर्थजयेनान्वयो न स्यात्, नामार्थधात्वर्थयोः साक्षाद्भेदेन नान्वय इति व्युत्पत्तेः। नामार्थेत्यत्र नामनि निपातातिरिक्तेति विशेषणनिवेशे तुगौरवमप्रामाणिकत्वं चेति भावः। उपसंहरन्नाह-तथा चेति। निरुक्तरीत्या धातोरुपसर्गस्य चानुभववाचकत्वासंभवे चेत्यर्थः। स्वसिद्धान्तमाह-दातोरेवेति। भ्वादितत्तद्धातोरेवेत्यर्थः। एवशब्देनोपसर्गव्यावृत्तिः। ननु वृत्तिं विना कथमनुभवार्थप्रतीतिरत आह-विद्यमानत्वादिवाचकस्यास्तु लक्षणेति। विद्यमानत्वेत्यादिषष्ठ्यन्तं धातोर्हेतुगर्भं विशेषणम्। यतो धातुर्विद्यमानत्वादिवाचकः-घटो भवतीत्यादौ विद्यमानत्वाद्यर्थप्रतीतेः, अतो धातोरेव शक्यसंबन्धरूपा लक्षणा संभवति, केवलस्योपसर्गस्याप्रयोगात्कस्याप्यर्थस्य वाचकत्वाभावेन शक्यसंबन्धरूपा लक्षणोपसर्गस्य न संभवतीत्यर्थः। विद्यमानत्वादीत्यादिशब्देनोत्पत्तेः संग्रहः। उपसर्गप्रयोगस्य प्रयोजनमाह-उपसर्गस्त्विति। धातोस्तादृशेऽर्थे लक्षणावृत्तिस्वीकारे तात्पर्यग्राहक इत्यर्थः। तात्पर्यत्वं च धातोरनुभवादिरूपलाक्षणिकार्थप्रतितिर्भवत्वितीच्छयोच्चरितत्वम्। नन्वेवं प्रकारेणोपसर्गाणां तात्पर्यग्राहकत्वं लभ्यते, न द्योतकत्वमिति द्योतकत्वप्रवादो न संगच्छत इत्यत आह-तथा च तात्पर्यग्रांहकत्वमेवेत्यादि। तादृशद्योतकत्वं च वाचकत्वेन त्वदभिमतेषु चादिनिपातेष्वप्यस्तीत्याह-तच्चेति। न केवलप्रतिज्ञया काचिदर्थसिद्धिरिति प्रतिज्ञातमर्थं चादिषु योजयित्वा दर्शयति-चैत्रमिवेत्यादि। इवशब्दसमभिव्याहारे चैत्रपदं लक्षणया चेत्रसदृशपरं, इवशब्दस्तु चैत्रपदस्य चेत्रसदृशे लक्षणायां तात्पर्यग्राहकः। चैत्रनिरूपितसादृश्यविशिष्टं पश्यतीत्यर्थः। तथा च ययैव युक्त्या प्रादयो द्योतकास्तयैव युक्त्वा चादयोऽपि द्योतका भवेयुरिति नैयायिककृतं वैषम्यमयुक्तमिति सूचयन्नाह-सुवचत्वादिति। सादृश्यविशिष्टं चैत्रपदलक्ष्यं, इवशब्दस्तात्पर्यग्राहक इत्यर्थस्य सुखेन वक्तं शक्यत्वादित्यर्थः। तत्रद्योतकत्वे। युक्त्यन्तरमाह-उपास्येते इति। हरिहराभिन्नलडर्थकर्मनिष्ठोपासनानुकूलो व्यापार इति बोधः। अत्र हि प्रतीयमानस्योपासनरूपार्थस्यापसर्गवाच्यत्वं, उपसर्गविशिष्टधातुवाच्यत्वं, उत धातुमात्रवाच्यत्वं वेति त्रिधा विकल्प्य नाऽऽद्य इत्याह-तथा सतीति। उपासनरूपार्थस्योपसर्गवाच्यत्वे सतीत्यर्थः। स्वार्थेत्यादि। स्वं-धातुः, तदर्थस्तद्वाच्यं यत्फलं तेन विभिन्नाधिकरणको यो व्यापारस्तद्वाचित्वं सकर्मकत्वमिति तदर्थः। तथा च आस् धातोरुपासनरूपफलवाचकत्वाभावेन सकर्मकत्वाभावात्ततः कर्मणि लकारो न स्यात् न द्वितीय इत्याह-गौरवादिति। उपसर्गविशिष्टधातुवाच्यत्वे विशिष्टानुपूर्व्याः शक्ततावच्छेदकत्वकस्पने गौरवादित्यर्थः। किं च विशिष्टस्य भ्वादिगणे पाठाभावादद्धातुसंज्ञानापत्तिः। पाठः कल्प्यत इति चेत्-उपसर्गविशिष्टस्य द्विर्वचनाद्यापत्तिरिति बोध्यम्। यदि उपासनरूपार्थस्य धातुमात्रवाच्यत्वमिति तृतीयं कल्पमङ्गीकरोषि तर्हि उपोपसर्गसमभिव्याहारे प्रतीयमानो योऽर्थ उपासनरूपस्तत्र आस् धातोर्लक्षणेति समागतं द्योतकत्वं, उपोपसर्गस्य तात्पर्यग्राहकत्वकल्पनादिति भावः। ननु धातोः सकर्मकत्वाभावऽपि उपास्यत इत्यत्र भावे लकारोऽस्त्वित्याशयेनाऽऽह--दृश्य इत्यत्र कर्मणीति शेष इति। भावे लकारे उपास्येते हरिहरौ, इति प्रयोगो न स्यात्। तथा चैतत्प्रयोगसिद्ध्यर्थमुपोपसृष्टस्याऽऽसूधातोः सकर्मकत्वमवश्यमेष्टव्यं निरुक्तरीत्येति भावः॥ 42 ॥  
 तत्-द्योतकत्वम्। चादिष्वपीति। नैयायिकमते वाचकत्वेनाभिमतेषु चादिष्वपीत्यर्थः। तुल्यं-सममित्याह-तथाऽन्यत्र निपात इति। अन्यत्रेति। प्रादिभ्योऽन्यस्मिन्निपातेऽपि कर्मणि लकारो दृश्यत इत्याह-साक्षादिति। इन्द्रियजन्यप्रतीतिविषयताशालिप्रत्यक्षानुकूलो व्यापारोऽर्थः। अलंक्रियत इति। शोंभानूकूलो व्यापारविशेषः। ऊरीति। स्वीकृत्यनुकूलो व्यापारः। अत्रापीति। साक्षात्क्रियते इत्याद्युक्तेपूदाहरणेष्वपीत्यर्थः। तत्तदर्थ इति। प्रत्यक्षाद्यर्थे, इत्यर्थः। कर्मणीति। साक्षात्कारादिरूपफलाश्रय इत्यर्थः। तत्तदर्थोति। प्रत्यक्षा(साक्षात्कारा)द्यनुकूलव्यापारार्थबोधकत्वमित्यर्थः। साक्षात्प्रभृतिनिपातसमभिवायाहारे प्रतीयमानो योऽर्थस्तत्र धातोर्लक्षणयेति भावः। तत्फलमाह-लकारेति। कर्मणि लकारसिद्ध्या इत्यर्थः। तथा चोपसर्गवच्चादिनिपातानामपि द्योतकत्वं युक्तमित्याशयः। यदि तु निपातसमभिव्याहारे प्रतीयमानेऽर्थे धातोः शक्तिः, धातूनामनेकार्थत्वात्, निपातस्तु स्वसमभिव्याहृतपदगतशक्त्युन्नायकः, शक्त्युन्नायकत्वं तु शक्त्युद्बोधकत्वं, शक्त्युद्बोधकत्वमेव च द्योतकत्वमित्याश्रीयते तर्हि \`तत्तदर्थवाचकत्वं' इति यथाश्रुतमेव साध्विति मन्तव्यम्। साक्षात्काराद्यर्थे कृधातोः सकर्मकत्वकल्पनं व्यर्थमित्याक्षिपति-यद्यपीति। सकर्मकत्वमस्त्येवेति। घटः क्रियत इत्यादौ कर्मणि लकारस्य दृष्टत्वादिति भावः। एष्वर्थोष्विति। साक्षात्काराद्यर्थेषु सकर्मकता न स्यादित्यर्थः। क्वचिदर्थे कृञः सकर्मकत्वमर्थान्तरे सकर्मकत्वाश्रयणेऽकिंचित्करमित्याह-अन्यथेति। यत्किंचिदर्थे कृञः सकर्मकत्वे स्तिते तदाश्रित्यार्थान्तरेऽपि तस्य सकर्मकत्वाभ्युपगम इत्यर्थः। वायुर्विकुरुत इति। घटं करोतीत्यत्र कृधातोः सकर्मकत्वस्य दृष्टत्वाद्वायुर्विकारमापद्यत इत्यर्थप्रतीतेर्विकारस्य तदनुकूलव्यपारस्य च वायुरेक एवाऽऽश्रय इत्यकर्मकस्थलेऽपि तस्य सकर्मकतापत्तिः स्यात्। तथा च \`अकर्मकाच्च' इत्युक्तमात्मनेपदं न स्यात्। किं च वायुना विक्रियत इति भावे लकारो न स्यात्। अपि च साक्षात्कारादेर्धात्वर्थत्वाभावेन गुर्वादेः कर्मत्वमव न स्यात्, धात्वर्थफलाश्रयस्यैव कर्मत्वादिति भावः। ततश्च सकर्मकत्वानुपपत्त्या कृञः साक्षात्काराद्यर्थे लक्षणा शक्तिर्वाऽम्युपगन्तव्येत्याशयः। नैयायिकमतमनुवदति-अथेत्यादिना। प्रत्यक्षतुल्ययोरिति। अत्र सप्तम्या वाचकत्वेन प्रत्यक्षतुल्ययोर्वाचकः साक्षाच्छब्द इति शक्तिग्राहकः कोशः। अत एव कोशे वाचकानामेव पाठ इति प्रसिद्धिः संगच्छते। यद्यपि उपनिपातस्योपासनार्थे शक्तिग्राहकः कोशो न दृश्यते तथाऽपि \`उच्चावचेष्वर्थेषु निपतन्तीति निपाता इति निरुक्तोक्तेरुपनिपातस्याप्युपासनार्थवाचकत्वं कल्प्यते। तदनुकूल इति। उपासनासाक्षात्काराद्युनुकूलव्यापार एव धात्वर्थ इत्यर्थः। फलं तु निपातार्थ एवेति भावः। तथा च साक्षात्क्रियते गुरुरित्यादौ गुर्बभिन्नाश्रयनिष्ठो या विषयतासंबन्धेन साक्षात्कारस्तदुत्पत्त्यनुकूलो व्यापार इत्यादिर्बोधः। ननु धातोः फलावाचकत्वे स्वार्थफलव्यधिकरणेति पूर्वोक्तरीत्या सकर्मकत्वं न स्यादत आह-स्वस्वयुक्तनिपातेत्यादि। स्वं-धातुः, स च तद्युक्तनिपातश्च \`एतयोरन्यतरस्यार्थभूतं यत्फलं तद्व्यधिकरणव्यापारवाचकत्वं सकर्मकत्वमित्यर्थः। अयुक्ताविति। यथा प्रादयो द्योतका इति दृष्टान्तः, तथा चादयोऽपीति दार्ष्टान्तिकोऽर्थः। दृष्टान्ते उपास्यते गुरुः, दार्ष्टान्तिके-साक्षात्क्रियते शिवः, इत्यत्र चोपासनासाक्षात्कारयोर्निपातवाच्यत्वं, तदनुकूलव्यापारमात्रस्य च धातुवाच्यत्वं, स्वसमभिव्याहृतनिपातार्थभूतं यदुपासनासाक्षात्काररूपं फलं तद्व्यधिकरणव्यापारवाचकत्वादास्‌धातोः कृधातोश्च सकर्मकत्वम्। एवं चोभयत्रापि निपातस्य द्योतकतां विनैव निपातार्थभूतोपासनासाक्षात्काररूपफलाश्रयत्वेन गुर्वादेः कर्मत्वनिर्वाहाद्‌दृष्टान्तिकावयुक्ताविति भावः नेदं साधकमिति। ततश्च उपास्यते गुरुरित्यादौ गुर्वादेर्लकारेणोपासनादिकर्मत्वेनाभिधानं, साधकं-धातोर्विशिष्टार्थवाचकत्वस्य, निपातानां द्योतकत्वस्य च साधकं नेत्यर्थः। इति चेदुच्यते तन्नेत्याह-नामार्थधात्वर्थयोरिति। नामार्थश्च धात्वर्थश्च तयोः साक्षाद्भेदसंबन्धेनान्वयो नेति व्युत्पत्तेः-प्रक-तस्थले नामार्थस्योपासनादिरूपस्य फलस्य धात्वर्थे व्यापरे।डनुकूलतारूपभेदसंबन्धेनान्वय एव न स्यात्, दूरे तु गुर्वादेरुपासनादिकर्मत्वेन लकारेणाभिधानादिकं, साक्षात्प्रत्यक्षतुल्ययोरित्यादिकोशादिकं तु द्योत्यार्थमादायोपपन्नमिति भावः। अन्यथा-नामार्थधात्वर्थयोः साक्षाद्भेदेनान्वयाभ्युपगमे। तण्डुलः पचतीति। तण्डुल इत्यत्र कर्मत्वाविवक्षया प्रातिपदिकार्थमात्रविवक्षणे प्रथमा। एतादृशः प्रयोगस्तण्डुलं पचतीत्यर्थेऽशुद्ध एव। अत्र नामार्थस्य तण्डुलस्य भेदसंबन्धेन=कर्मतासंबन्धेन धात्वर्थे पाकक्रियायामन्वयः स्यात्। कर्मत्वस्य संसर्गतया भानसंभावत्। तथा च कर्मतासंबन्धबोधकद्वितीयाया अभावेऽपि तण्डुलकर्मको विक्लित्त्यनुकूलो व्यापार इत्यनिष्टबोध आपद्येत, निरूक्तवाक्यान्निरूक्तबोधस्यानुभवविरुद्धत्वादिति भावः। नामार्थधात्वर्थयोरिति व्युत्पत्तौ नामानि निपातातिरिक्तेति विशेषणनिवेशे तु निपातार्थधात्वर्थयोरन्वयासंभवरूपापत्तिनेत्यत आह--किं चेति। इतिवदिति। प्रकर्षनिश्चयशब्दयोस्तत्तदर्थवाचकत्वाद्यथा तत्र भूयस्त्वादिविशेषणान्वयो भवति तद्विदित्यर्थः। इत्यपि स्यादिति। प्रादिनिपातानां प्रकर्षाद्यर्थवाचकत्वे तत्र भूयस्त्वाद्यन्वयेन भूयान् प्रेत्यादिरपि प्रयोगः, नाम प्राद्युपसर्गार्थस्य विशेष्यता स्यादित्यनिष्टापत्तिः। तादृशप्रयोगात्तादृशार्थाप्रतीतेरिति भावः। अस्मन्मत इति। निपातानां द्योतकत्वमेवेति वादिनां वैयाकरणानां मत इत्यर्थः। न तदन्वय इति। भूयस्त्वादिविशेषणान्वयो नेत्यर्थः। प्रादीनामनर्थकत्वात्-वाचकत्वाभावादिति यावत्। अतः प्रादीनां द्योतकता सिध्यतीति भावः। साधकान्तरमिति। प्रादिनिपातानां द्योतकत्वमेवेत्येतद्विषयेऽन्यत्साधकमित्यर्थः। शोभनः समुच्चय इति। समुच्चयशब्दस्य समुच्चयार्थवाचकत्वात्तत्र यथा शोभनरूपविशेषणान्वयो भवत्येवं निपातानां वाचकत्वे सति च शब्दोपस्थाप्येऽर्थे शोभनान्वय आपद्येत। ततश्च शोभनश्च इति प्रयोगः, नाम चोपस्थाप्यार्थस्य विशेष्यतया मानं स्यादित्यर्थः। तुल्यसमाधेयत्वादिति। सेयमापत्तिस्तुल्येन-पादितुल्येन निरर्थकत्वहेतुना समाधातुं शक्या। यथा प्राद्युपसर्गसमभिव्याहारे प्रतीयमानो योऽरथस्तत्रार्थे धातोर्लक्षणा, प्राद्युपसर्गास्तु द्योतकाः, तथा चादिनिपातसमभिव्याहारे प्रतीयमानेऽर्थे धातोर्लक्षणा, चादिनिपातास्तु द्योतक्राः, इत्यभ्युपगमेन चादिनिपातानामनर्थकत्वान्न तत्र शोभनादिविशेषणान्वय इत्यर्थः। एवं च शोभनः समुच्चय इत्यत्र समुच्चयशब्दवाच्यार्थस्य विशेष्यतया भानवत् शोभनश्चेत्यत्र विशेष्यतया भानापत्तिप्रदर्शनमयुक्तमेव। चादिनिपातानामनर्थकत्वेन तत्र शोभनादिविशेषणान्वय एव नेति कुतो विशेषणतानिरूपितविशेष्यतेति भावः। ततश्च भूयान् प्र, शोभनश्च, इत्यादिप्रयोगापत्तिर्नेति तात्पर्यम्। नन्वभेदसंबन्धेन नामार्थप्रकारकबोधे जननीये निपातातिरिक्तशब्दजन्योपस्थितिः कारणमित्येवं कार्यकारणभावोऽभ्युपगम्यते। अत्र नामार्थप्रकारकबोधः कार्यम्। तत्कारणं च निपातातिरिक्तशब्दजन्योपस्थितिः। भूयान् प्रकर्षः, शोभनः समुच्चय इत्यत्र निपातभिन्नशब्दजन्वोपस्थितेः सत्त्वाद्‌भूयस्त्वविशिष्टाभिन्नः प्रकर्षः, शोभनाभिन्नः समुच्चय इत्यर्थप्रतीतेरभेदेन शोभनादिनामार्थप्रकारकः शाब्दबोधो जायत इति युक्तम्। भूयान् प्र, शोभनश्चेत्यत्र तु निपातजन्याया एवोपस्थितेः सत्त्वेन कारणाभावान्नाभेदेन नामार्थप्रकारकः शाब्दबोध-कार्यं जायत इति निपातानां वाचकत्वेऽपि न काचित्क्षतिरित्यत आह--अपि चेति। वाचकत्व इति। निपातानां वाचकत्वाभ्युपगम इत्यर्थः। असंभव इति। घटश्चेत्यत्र कम्बुग्रीवादिमान् घटपदार्थः। चार्थः समुच्चयः। न ह्येतयोर्घटाभिन्नः समुच्चय इत्यभेदेनान्वयः संभवति। किं तु घटप्रतियोगिकः समुच्चय इति भेदेनान्वयो वाच्यः। स तु दुर्लभः। समानविभक्तिकनामार्थयोरभेदान्वय इति व्युत्पत्तेः। नामार्थयोर्भेदेनान्वयबोधं प्रति एकपदोत्तरविभक्तिविरुद्धविभक्तिमत्पदजन्योपस्थितेः कारणत्वात्प्रकृते तदभावेनं नामार्थयोर्भेदसंबन्धेनान्वयासंभव इत्यर्थः। ततश्च घटश्चेत्वादिवाक्यं मूलं स्यादिति भावः। अन्यथेति। विना यष्ठ्यादिकं नामार्थयोर्भेदनान्वयाभ्युपगम इत्यर्थः। राजा पुरुष इति। समानविभक्तिकाभ्यामपि राजसंबन्धी पुरुष इति भेदेनान्वयबोध आपद्येतेत्यर्थः। वैयाकरणमते निपातानां द्योतकत्वेन निपातसमभिव्याहारे तत्तत्प्रातिपदिकस्यैव निपातार्थविशिष्‍स्वार्थबोधकतया एकपदोपस्थाप्यत्वेनान्वयाभावादेव न घटश्चेत्यादौ भेदेनान्वयरूपो दोषः। घटश्चेत्यादौ घटपदमेव घटसमुच्चयरूपार्थबोधकमिति भावः। सारे \`विना षष्ठ्यादिकं' इत्युक्तिस्तु षष्ठ्यादिसत्त्वे तदर्थद्वारा नामार्थयोरपि भेदेना न्वयो भवत्येवेति बोधनाय। अत एव राज्ञः पुरुष इत्गत्र राजनिष्ठस्वामितानिरूपितस्वावान् पुरुष इति स्वस्वामिभावरूपभेदेनान्वयप्रतीतिः संगच्छते। षष्ठ्या दिकमित्यादिपदेन तदर्थकद्वितीयादेः संग्रहः। नन्वेवं घटस्य समुच्चय इतिवद्‌घटस्य चेति स्यादित्याह-आदीति। निपातानां वाचकत्वे नामार्थयोर्विभिन्नविभक्तिकयोर्भेदेनान्वय धवखदिरयोः समुच्चय इतिवद्, धवस्य च, खदिरस्य च, इत्येव स्यात्, अन्यथाऽन्वयायोगात्। न तु धवश्च खदिरश्चेत्यर्थः। घटः पटश्चास्तीत्यत्र घटस्यास्तिक्रियायामन्वयः। अत एव तिङसामानाधिकरण्यात्तत्र प्रथमा। घटः, समुच्चयवान् पटोऽस्तीति बोधः। समुच्चयस्य प्रतियोग्याकाङ्क्षायां संनिहितत्वाद् घटस्य प्रतियोगित्वं, पटे तु चार्थसमुच्चयस्य भेदेनान्वयः, न तु पटस्य समुच्चय इति निपातानां वाचकत्वेऽपि कथं धवस्य च खदिरस्य चेति षष्ठ्यापादनम्। नामार्थयोरिति व्युत्पत्तिस्तु निपातातिरिक्तविषया। अतः समुच्चयस्यानुयोगितासंबन्धेन पटेऽन्वयो नानुपपन्नः, इति मञ्जूषायां निरूपितम्॥ 43 ॥  
 शङ्कते-नन्विति। भेदेनान्वयबोध इति। राजा पुरुषः, इत्यतो राजसंबन्धी पुरुष इत्येवं भेदान्वयबोधवारणाय प्रातिपदिकार्थयोर्भेदेनान्वयबोधे एकपदोत्तरविभक्तिविरुद्धविभक्तिमत्पदजन्योपस्थितिर्हेतुरिति यः कार्यकारणभावः कलृप्तः स निपातातिरिक्तस्थल एवेत्याश्रयणेन धवखदिरयोः समुच्चय इतिवद्धवस्य च खदिरस्य चेत्येव स्यान्नतु धवश्च खदिरश्चेति यो दोष उक्तः स परिहृतो भवतीत्याशङ्क्याऽऽह-पदार्थः सदृशाऽन्वेतीति। \`सदृशा' इति। वाचा निशेतिवदावन्तमिति भ्रमनिरासायाऽऽह-सदृशेनेति। विभिन्नविभक्तिकस्यापि प्रातिपदिकत्वादिना येन केनचिद्धर्मेण सादृश्यात्तेनाप्यभेदान्वय आपद्येतेत्यत आह--समानाधिकरणेनेति। विभिन्नविभक्तिरहितपदजन्योपस्थितिकेनार्थेनेत्यर्थः। समानविभक्तिकपदजन्योपस्तितिविषयत्वेन सादृश्यं विवक्षितमिति भावः। अन्वेति-अभेदेनान्वेतीत्यर्थः। असमानाधिकरणेति। विरुद्धविभक्तिमत्पदजन्योपस्थितिकेनेत्यर्थः। कदा चेति। कदाऽपीत्यर्थः। नेति। अभेदेन नान्वेतीत्यर्थः। समानाविभक्तिकनामार्थयोरिति पूर्वोक्तनियमादेवेत्यर्थः। समानविभक्तिकत्वं च स्वप्रकृतिकविभक्तिसजातीयविभक्तिकत्वम्। साजात्यं च विभक्तिविभाजकतावच्छेदकप्रथमात्वद्वितीयात्वादिना ग्राह्यम्। स्वं-विशेषणवाचकनीलपदं, तत्प्रकृतिका या विभक्तिः-द्वितीया-अम्, तत्सजातीया या विभक्तिः, सैवाम्‌विभक्तिस्तादृशाम्‌विभक्तिमत्त्वं घटमिति द्वितीयान्ते वर्तत इति कृत्वा नीलं घटं पश्येत्यत्र नीलघटपदयोः समानमिभक्तिकत्वमिति लक्षणसमन्वयः। यज्जातीयविभक्त्यन्तपदोप थाप्योऽर्थः, तज्जातीयविभक्त्यन्तपदोपस्थाप्येनार्थेनाभेदेनैवान्वेतीति, पदार्थः सदृशाऽन्वेतीत्यस्यार्थः। तद्भिन्नजातीयविभक्त्यन्तपदोपस्थाप्येनार्थेन कदाऽप्यभेदेन नान्वेतीति, विभागेन कदा च नेत्यस्यार्थः। ननु निपातानां वाचकत्वे प्रातिपदिकार्थयोर्भेदेनान्वयबोध यः कार्यकारणभाव उक्तः स निपातातिरिक्तविषयत्वेन संकोच्यते। तथा च चाद्यर्थसमुच्चयादेर्निपातार्थत्वेन तेन सह पदार्थान्तरस्य भेदेनान्वयो नानुपपन्न इत्याशयेनाऽऽह-अयमर्थ इति। राज्ञः पुरुष इत्यत्राभेदेनान्वयबोधवारणाय समानाधिकरणप्रातिपदिकार्थयोरभेदान्वय इति नियमोऽवश्यमाश्रयणीयः। सामानाधिकरण्यं च एकपदोत्तरविभक्तिविरुद्धविभक्तिरहितत्वे सति एकार्थाभिधायकत्वम्। राज्ञः सुतस्य धनमित्यत्र राजसुतशब्दोयविरुद्धविभक्तिरहितत्वेऽपि नाभेदेनान्वयः। एकत्र षष्ठ्या जन्यत्वार्थत्वेनापरत्र स्वत्वार्थत्वेनैकार्थाभिदायकत्वाभावात्। ततश्च घटश्चेत्यत्र घटधप्रातिपदिकोपस्थाप्ययोरर्थयोर्घटप्रतियोगिकः समुच्चय इत्येवं भेदसंबन्धेनान्वयो वक्तमशक्यः। यदि तु निरुक्तव्युत्पत्तिघटकप्रातिपदिके निपातातिरिक्तेति निवेश्येत, निपातातिरिक्ते ये प्रातिपदिके तदर्थयोरभेदान्वय इत्यर्थान्निपातस्थले घटश्चेत्यादौ भेदेनान्वये बाधकाभाव इत्युच्यते चेन्निपातातिरिक्तेतिनिवेशे प्रमाणं नास्ति, गौरवं च भवेदित्याशयवानाह-निपातेतरसंकोच इत्यादि। ननु घटश्चेत्यत्र भेदेनान्वयानुपपत्तिरेव निपातातिरिक्तेति निवेशे प्रमाणं भवेदित्यत आह-गौरवं चेति। प्रमाणसिद्धं गौरवं न दोषायेति चेन्निपातानां द्योतकत्वाभ्युपगमेऽन्वय एव नास्तीत्यन्वयानुपपत्तेर्दूरापास्तत्वादित्याह-अस्माकमिति। निपातानां द्योतकत्ववादिनामस्माकं वैयाकरणानामित्यर्थः। द्योतकत्वादिति। निपातसमभिव्याहारे स्वसमभिव्याहृतघटादिप्रातिपदिकस्यैव लक्षणया प्रातिपदिकार्थविशिष्टचाद्यर्थसमुच्यादिप्रतिपादकत्वमित्यर्थे चादिनिषातानां तात्पर्यग्राहकत्वादित्यर्थः। अन्वय एव नास्तीति। निपातसमभिव्याहारे समभिव्याहृतप्रातिपदिकस्यैव स्वार्थविशिष्टचाद्यर्थप्रतिपादकत्वेन चाद्यर्थसमुच्चयादेः समभिव्याहृतप्रातिपदिकेनैव लब्धत्वात्पृथगुपस्थित्यभावेनान्वय एव नास्तीत्यर्थः। पृथगुपस्थितयोरेव संसर्गस्यान्वयरूपत्वादिति भावः। नायं दोष इति। घटश्चेत्यत्र भेदेनान्वयानुप्रपत्तिरूपो दोषः, घटस्य च खदिरस्य चेत्येव स्यादित्युक्तो दोषश्च न भवतीत्यर्थः। निरुक्तव्युत्मत्तेः पृथगुपस्थित प्रातिपदिकार्थविषयत्वात्। प्रकृते धटश्चेत्यत्र, घटस्य च खदिरस्य चेत्यत्र च घटपदेनैव घटसमुच्चयस्य, खदिरपदेनैव खदिरसमुच्चवस्योपस्थानादिति भावः अत एवेति। प्रातिपदिकार्थयोरभेदान्वयबोदकव्युपत्तौ निपातातिरिक्तेत्यस्यानिवेशादेवेत्यर्थः। तत्प्रतियोगिके लाक्षणिकमिति। घटपदस्य कम्बुग्रीवादिमानर्थः। नास्तीति नञश्चाभावोऽर्थः। घटपतियोगिकोऽभाव इति भेदसंबन्धेन शाब्दबोदानुभवाद् घटस्य घटत्वावच्छिन्नप3तियोगिताकत्वरूपभेदसंबन्धेन नञर्थेऽभावेऽन्वयोऽभीष्टः। स च दुर्लभः। प्रातिपदिकार्थयोरभेदेनान्वय इति व्युत्पत्तेः। अतो नैयायिकैक्घटपदस्य घटप्रतियोगिक इत्यर्थे लक्षणा क्रियते। ततश्च घटनञ्‌पदार्थयोरभेदान्वय उपपन्नः। यदि त्वभेदान्वयबोधकव्युत्पत्तौ निपातातिरिक्तेतिविशेषणस्य प्रवेशः स्यार्त्तीह विनैव लक्षणां घटनञ्‌पदार्थयोः प्रातिपदिकनिपातोपस्ताप्ययोः पतियोगिताकत्वरूपभेदसंबन्धेनान्वये बाधकाभावाल्लक्षणानुसरणं विफलमेव स्यात्। एवं चोक्तव्युत्पत्तौ निपातातिरिक्तेति विशेषणस्याप्रवेशो नैयायिकैरप्यङ्गीकृत इति भावः॥ 44 ॥  
 चादिनिपातसमभिव्याहृतघटपटाद्यनेकशब्देषु चाद्यर्थसमुच्चयादिवाचकत्वशक्तिकल्पनापेक्षया स्वल्पतरनिपातेष्वेव चाद्यर्थसमुच्चयादिरूपितवाचकत्वशक्तिकल्पनोचिता लाघवादित्याशङ्क्याऽऽह-अपि चेति। काव्यादाविति। रघुवंशे स.4 श्ले. 66 शरैरुस्त्रैरित्यत्रेत्यर्थः। ततः प्रतस्थे कौबरीं भास्वानिवरघुर्दिशमिति श्लोकपूर्वार्धम्। अन्वयो न स्यादिति। निपातानां वाचकत्वाभ्युपगम इत्यर्थः। अन्वयानुपपत्तिरनुपदमेवाग्रे स्फुटीभविष्यति। साधकान्तरमिति। निपातानां द्योतकत्व इति शेषः। शरैरुस्त्रैरिवोदीच्यानिति। उस्त्रसदृशैरिति शराणां विशेषणम्। रससदृशानिति, उदीच्यानां विशेषणम्। इत्यर्थ इति। इति शाब्दबोध इत्यर्थः। अयं चेति। उक्तार्थान्वयबोधश्चेत्यर्थः। संगच्छत इति। निपातरूपस्येवादेरुपसर्गवद्‌द्योतकत्वेनोस्रादिपदस्योस्रसदृशपरतयोस्रसदृशैः शरैरिति शरविशेषणत्वेन तृतीयासंगत्या, रसपदस्य रससदृशपरतया रससदृशानुदीच्यानित्युदीच्यविशेषणतया द्वितीयासंगत्या च निरुक्तः शाब्दबोध उपपद्यत इत्यर्थः। अन्यथेति। निपातानां द्योतकत्वानङ्गीकारेण वाचकत्वाभ्युपगम इत्यर्थः। व्युत्पत्तिविरोध इति। उस्रेरित्यत्र तृतीयाप्रत्ययस्य स्वप्रकृतिभूतोस्रपदार्थान्वितकरणबोधकत्वं प्रत्ययानां प्रकृत्यर्थेत्यादिनियमान्न घटत इत्यर्थः। तदेव विशदयति-तथा हीति। न चोस्रोऽत्र करणमिति। अस्रैरिति करणे तृतीया कृता, किं तु अत्र-उदग्देशीयराजोद्धरणक्रियायां, उस्रपदार्थः करणं न भवति। उस्रपदार्थस्येवार्थे सदृशेऽन्वयन करणीभूतशरविशेषणत्वाभावात्। अपि तु इववाच्यः सदृशोऽर्थः करणम्। तदुच्यते-इवार्थसदृशस्य करणत्वेऽपीति। उस्रसदृशस्याभेदेन शरविशेयणतया उद्धरणक्रियानिरूपितकरणत्वसंभवेऽपीत्यर्थः तस्य-सदृशस्य, करणत्वं सदृशार्थगतकरणत्वमित्यर्थः अनेन उस्नपदोत्तरवर्तितृतीयाप्रत्ययेन, बोधयितुं न शक्यमित्यन्वयः। तत्र हेतमाह-अप्रकृत्यर्थत्वादिति। इवार्थसदृशस्य तृतीयाप्रकृतिभूतोस्रपदार्थत्वाभावादित्यर्थः। तथा चेवार्थे सदृशे उस्रपदोत्तरवर्तितृतीयया करणत्वं प्रतिपादयितुं न शक्यते, प्रत्ययानां प्रकृत्यर्थेत्यादिनियमादिति भावः। इवार्थसदृशस्याभेदेन करणीभूतशरविशेषणतया करणत्वसंभवादिवशब्दात्तृतीयाऽस्त्वित्याशङ्क्याऽऽह-इवशब्दस्येति। असत्तवार्थकतयेति। सत्त्वं द्रव्यं, तच्च लिङ्गसंख्याकारकान्वयि। तद्भिन्नमसत्त्वमद्रव्यम्। अद्रव्यं च लिङ्गसंख्याकारकानन्वयि। तथा च लिङ्गसंख्याकारकानन्वय्यर्थकतयेत्यर्थः। \`चादयोऽसत्त्वे' इत्यनेनाद्रव्यार्थकचादीनां निपातसंज्ञाया विहितत्वान्निपातानां लिङ्गसंख्याकारकानन्वयित्वरूपासत्त्वार्थकत्वमिति भावः। तृतीयाया असंभवादिति। कारकानन्वयित्वेनोपस्थिते सदृशरूपे इवार्थे कारकान्वयासंभवेनेवशब्दात्करणत्वार्थकतृतीयाया असंभवादित्यर्थः। ततश्चेवशब्दात्तृतीयाया अभावेन सदृशस्य करणत्वं न लभ्येत उस्त्रपदार्थस्य करणत्वाभावादुस्त्रपदोत्तरतृतीयाया अनर्थकत्वमसाधुत्वं च स्यादित्यर्थः। ननु अव्ययादाप्‌सुपः, इत्यत्र सुप इति प्रत्याहारग्रहणसामर्त्यादव्ययात्सर्वविभक्तिप्राप्तेः सूचितत्वादिवशब्दस्य सदृशधर्म्यर्थकत्वे सत्त्वार्थकतया तत उत्पन्नायास्तृतीयाया लुकि सति इवार्थसदृशस्य करणत्वं बुध्येतेत्याशङ्क्याऽऽह-संभवे वेति। श्रवणप्रसङ्गादिति। इवशब्दार्थस्य सदृशस्य करणकारकत्वेनोद्धरणक्रियायामन्वये सति तादृशेवशब्दस्य कारकानन्वयित्वरूपासत्त्वार्थकताया वक्तुमशक्यत्वेनासत्त्वार्थकतामुपजीव्य विहिताया निपातसंज्ञाया अपवृत्तौ \`अव्ययादाप्‌सुपः' इत्यस्याप्रवृत्त्या लुगभावेनेवशब्दोत्तरवर्तितृतीयायाः श्रवणं प्रसज्येतेत्यर्थः। वाशब्दोऽनास्थायाम्। असत्त्वार्थकेवशब्दात्करणतृतीयोत्पत्त्यनुपपत्तिं सूचयति। शब्दशक्तिस्वाबाव्यादिवशब्दोपस्थाप्यस्य सदृशस्याप्यसत्त्वरूपत्वमेव धातूपस्थाप्यव्यापारस्येवेति भावः। \`अव्ययादाप्सुपः' इति लुग्विधानसामर्थ्याज्जायमानायास्तृतीयविभक्तेरनर्थकत्वेन तया सदृशगतकरणत्वप्रदर्शनस्य दुर्वचत्वं च। दूषणान्तरमाह-अनन्वयप्रसङ्गाच्चेति। उस्त्रपदार्थस्योद्धरणक्रियानिरूपितकरणत्वाभावेन तत्र तृतीयार्थकरणस्यानन्वयप्रसज्य इत्यर्थः। सुपां च श्रवणमित्यत्र चकारो भिन्नक्रम इत्याह-सुपां श्रवणं चेति। नन्विवशब्दस्य सत्त्वार्थकत्वेऽपि स्वरादिपाठादव्ययत्वेन सुपः श्रवणप्रसङ्गो नेत्यतो मूले चशब्द उपात्तस्तत्संग्राह्यं दर्शयति-चकारदुस्रपदोत्तरेत्यादि। समुच्चीयत इति। तृतीयानन्वयः संगृह्यत इत्यर्थः इत्यादाविः त्यादिपदसंग्राह्यं दर्शयति-वागर्थाविवेत्यादि। वन्दिकर्मत्वाभावादिति। वागर्थयोरिवार्थेन सहान्वयात्संपृक्तावित्यत्रान्वयाभावेन तयोर्वन्दनक्रियानिरूपितकत्मवाभावात्तत्र तदुत्तरकर्मद्वितीयाया अन्वयो न स्यात्। वन्दिक्रियानिरूपितकर्मणा सह वागर्थयोरभेदेनान्वयाभावेनापि कर्मत्वस्य बाधितत्वात्। इवार्थसदृशस्य पार्वतीपरमेश्वररूपकर्मणा सहाभेदान्वयेन कर्मत्वेऽपि वागर्थपदोत्तरवर्तिद्वितीयायाः-इवार्थे यः कर्मत्वान्वयस्तद्बोधकत्वस्यासंभव एव, इवार्थस्य द्वितीयाप्रकृतिभूतवागर्थपदार्थत्वाभावात्। इवार्थस्य द्वितीयाप्रकृत्यर्थत्वाभावात्प्रत्ययानां प्रकृत्यर्थान्वितस्वार्थबोधकत्वनियमादिति यावत्। संगृह्य इति। वागर्थपदार्थेन सह तदुत्तरद्वितीयाया अनन्वयः, तादृशद्वितीयायाश्चेवार्थगतकर्मत्वबोधकत्वासंभवश्च संगृह्यत इत्यर्थः। अस्मन्मते तु वागर्थपदस्यैव वागर्थसदृशपरतया इवशब्दस्य तद्‌द्योतकत्वेन च वागर्थसदृशयोरभेदेन पार्वतीपरमेश्वरविशेषणतया वन्दिक्रिया। निरूपितं कर्मत्वं सुसंगतम्। तथा उस्रैरित्यत्रोस्त्रपदस्यैवोस्रसदृशार्थकत्वादुस्रसदृशस्याभेदेन शरविशेषणतयोद्धरणक्रियानिरूपितकरणत्वान्न तृतीयानुपपत्तिः निपातानां वाचकत्वे, सदृश इवशब्दार्थः। उस्रा उपमानं, शरा उपमेयम्उपमानस्य विशेषणतया, उपमेयस्य च विशेष्यतया प्रतीतिरिति स्थितिः। तत्रोपमेयशराणामुद्धरणक्रियायां करणत्वात्तत्र करणकारकवाचिनी तृतीया। उपमानण्त्तु \`विभक्तिः पुनरेकैव उपमानोपमेययोः' इति नियमादुपमेयोत्तरविभक्तिसजातीयविभक्तेरेवोचितत्वात्तृतीयैव, सा चाभेदार्थिकेत्याशयेनाऽऽह-विशेषणविभक्तिरभेदार्थेति। नीलं कमलं पश्येत्यादौ नीलाभिन्नकमलकर्मकं दर्शनमिति बोदान्नीलकमलयोरभेदान्वयाद्विशेषणविभक्तेरभेदोऽर्थः, न तु कर्मत्वमित्यर्थः। तथा चवागर्थावित्यत्रत्या द्वितीया, उस्रैरित्यत्रत्या तृतीया चाभेदार्थिका, न तु कर्मत्ववाचिनी करणत्ववाचिनी वा। ततशअच विशेषणविभक्तेर्दिवतीयायास्तृतीयायाश्चानन्वयो नेति भाव-। साधुत्वमात्रार्था वेति। अपदं न प्रयुञ्जीतिति भाष्यात्पदसाधुत्वमात्रसंपादिका विशेषणविभक्तिरित्यर्थः। सा च विशेष्यवाचकपदोत्तरविभक्ति सजातीयैव कर्तुमुचिता, विभक्तिः पुरनेकैवेति नियमात्। विशेष्यस्थविभक्तिविरुद्धविभक्तौ क्रियमाणायां तूपमानोपमेययोरभेदान्वयो न स्यात्। अभेदान्वयबोधे विरुद्धविभक्तिराहित्यस्य प्रयोजकत्वात्। अत एव चन्द्र इवि मुखमाह्‌लादकमित्यादौ उपमानभूतचन्द्राभिन्नमाह्‌लादकं मुखमिति। चन्द्रमुखयोरुपमानोपमेययोरभेदेनाम्वयबोधः संगच्छते। अनन्वय एवेति। यदा च विशेषणविभक्तिरबेदार्था, साधुत्वमात्रार्था वा तदाऽपि निपातेवशब्दस्य वाचकत्वे विशेषणविभक्तेरनन्वय एवेत्यर्थः। अनन्वयमेव स्पष्टयति-उस्रसदृशशराणामित्यादिना। उस्राश्च सदृशाश्च शराश्चेति त्रिपदद्वंद्वोऽयम्। उस्रादिपदार्थत्रितयस्येत्यर्थः। समानाधिकरणेति। विरुद्धविभक्तिरहितपदजन्योपस्थितिकतयेत्यर्थः। ननु ज्ञरैरुस्रैरिवेत्यत्रोस्रशरपदयोः समानविभक्तिकत्वेन विरुद्धविभक्त्यनवरुद्धत्वेऽपि कथीमवशब्दस्योस्रशरपदाभ्यां समानविभक्तिकत्वमिति चेच्ध्रुयताम्-इवशब्दार्थः सदृशः। तस्य करणभूतशरैः सहाभेदेनान्वयात्करणत्वात्तृतीया। न चेवशब्दस्य सदृशधर्म्यर्थकत्वे सत्त्वार्थकतया।़सत्त्वरूपताभङ्गादनिपातत्वेन विभक्तिलोपाप्रसक्तेस्तदुत्तरवर्तितृतीयायाः श्रवणापत्तिरित्युक्तमिति वाच्यम्। सत्त्वार्थकत्वेऽपीवादेः स्वरादौ पाठेनाव्ययत्वाद्विभक्तिलोपस्य सुवचत्वेनादोषात्। अत एव दीधितौ पृथिव्यामेव गन्ध इत्यत्र पृथिव्यां गन्धस्तदन्यत्र नेत्यर्थप्रतीतेरन्यार्थकस्यैवशब्दस्य स्वसमभिव्याहृतप्रातिपदिकसमानविभक्तिकत्वमुक्तं, तच्छ्रवणमपि लुका लुप्तत्वान्नेत्युक्तं च संगच्छते। एवं चोस्रसदृशशराणां समानविभक्तित्वेन विरुद्धविभत्यनवरुद्धत्वं निर्बाधमिति भावः। भेदेनान्वयायोगादिति। उस्रपदार्थस्य सदृशपदार्थैकदेशे सादृश्ये प्रतियोगितासंबन्धेनान्वयो न स्यात्। सदृशस्य च स्वनिष्ठसादृश्यानुयोगित्वसंबन्धेन शरेष्वन्वयो न स्यात्। विरुद्धविभक्तिरहितप्रातिपदिकार्थयोरभेदेनैवान्वय इति नियमादिति भावः। ननु यद्यत्र भेदेनान्वयो वक्तुमशक्यस्तर्ह्य भेदेनैवान्वयोऽस्त्वित्याशङ्क्याऽऽह-बाधादभेदेनापि न स इति। तत्राभेदेना प्यन्वयो वक्तुमशक्यः, अभेदान्वयस्य बाधादसंभवादित्यर्थः। बाधमेव दर्शयति-न ह्युस्राभिन्नेत्यादिना। उस्रपदार्थस्य सदृश इवार्थेऽबेदेनान्वये उस्राभिन्नसदृशस्य शरपदार्थेऽभेदस्य बाधः। तदभिन्नाभिन्नस्य तदभिन्नत्वं, तत्-मृत्तिका तदभिन्नं(मृदभिन्नं)-कपलाद्वयं, तदभिन्नः(कपालद्वयाभिन्नः)-घटः, तस्य घटस्य तदभिन्नत्वं(मृदभिन्नत्वमितिवदत्र तत्-उस्रः, तदभिन्नः-सदृशः, तदभिन्नः-शरः, तादृशशरस्य तदभिन्नत्वं(उस्राभिन्नत्वं)घटस्य मृदभिन्नत्वमिव वक्तव्यं, तन्न संभवति। घटे मृदन्वयस्य प्रत्यक्षतोऽनुभूयमानत्वेन मृदभिन्नो घट इति यथा वक्तुं शक्यते, न तथा उस्राभिन्नः शर इति वक्तुं शक्यते, शरे उस्रत्वान्वयस्याननुभवत्। यः सदृश उस्राभिन्नोऽस्ति तादृशसदृशस्य शरे कथमभेदः संभवेत्, न कथमपीत्यर्थः। एवं चोस्राभिन्नसदृशस्य शरेऽभेदान्वयो बाधितः। यदि तु सदृशस्य पूर्वं शरेण सहाभेदेनान्वयं कृत्वा सदृशाभिन्नशरे, उस्रस्याभेदेनान्वयः क्रियते तह्यपि उस्त्रात्वान्वयादर्शनाच्छरे उस्त्राभेदो बाधित एव। तथा चाभेदेनाप्यन्वयो न संभवतीति भावः। ननु सिद्धन्ते उस्त्रसदृशैः शरैरिति सदृशशरयोः कथमभेदान्वय इति चेत्-इवशब्दसमभिव्याहारे उस्रपदस्यैवोस्रसदृशार्थकतया एकपदोपस्थाप्यत्वेनोस्रसदृशयोः परस्परमन्वय एव नास्तीति तदेकदेशस्य सदृशस्य विशेष्यभूतस्य शरैः सहाभेदान्वये बाधकाभावः। राजपुरुषमानयेत्यत्र राजपुरुषपदार्थैकदेशस्य प्रधानस्य पुरुषस्याऽऽनयनक्रियायामन्वयवत् तत्रान्वय आग्रहश्चेत्-उस्रनिरूपितसादृश्यविशिष्ट इत्येवमुस्रसदृशयोर्भेदेनान्वय इति उस्रशरपदयोः समानविभक्तिकयोरेभेदान्वये न किंचिद्बाधकम्। वागर्थाविवेत्यत्रापि वागर्थपदस्यैव वागर्थसदृशार्थकत्वात्तस्य च पार्वतीपरमेश्वररूपकर्मणा सहाभेदान्वयः। सादृश्यं चोपस्थितत्वात्संपृक्तत्वेन बोध्यम्। संपृक्तत्वं च नित्यसंबद्धत्वम्। यथा वागर्थौ नित्यसंबद्धौ तथा नित्यसंबद्धौ पार्वतीपरमेश्वरावित्यर्थः। एवं च नित्यसंबद्धवागर्थसदृशाभिन्नपार्वतीपरमेश्वरकर्मकं वन्दनमिति बोधः। शरैरुस्त्रैरित्यत्रापि उद्धरणक्रियासाधनत्वेन सादृश्यम्। यथोस्त्रा रसोद्धरणक्रियासाधनं, तथा शरा अपि नृपोद्धरणक्रियासाधनम्। तथा चोद्धरणसाधनभूतोरुसादृशाभिन्नशरकरणकं नृपोद्धरणमिति बोधो ज्ञेय-॥ 45 ॥  
 शङ्कते-नन्विति। त्वन्मत इति। निपातानां द्योनकत्वमिति वादिनस्तवमत इत्यर्थः। वैयाकरणमत इति यावत्। लक्षणाव्याप्त्यापत्तिरिति। उत्तरपदार्थप्रधानस्तत्पुरुष इति तत्पुरुषलक्षणस्य लक्ष्यैकदेशे नञ्‌तत्पुरुषे समन्वयाभाव आपद्यत इत्यर्थः। तत्र हेतुमाह--उत्तरपदार्थप्राधान्याभावादिति। प्राधान्यस्य विशेषणनिरूपितत्वेन पूर्वपदस्य नञो निरर्थकत्वे प्राधान्यनिरूपकविशेषणाभावेनोत्तरपदार्थस्य प्राधान्यासंभवादित्यर्थः। उपसर्गस्येति। निपातमात्रस्येत्यर्थः। उपसर्गग्रहणं यावन्निपातोपलक्षणमिति भावः। उप-समीपस्थः स्वसंबन्धी लक्ष्यते ज्ञायतेऽनेनेत्युमलक्षणम्। उपसर्गशब्दः स्ववृत्तिनिपातत्वेन धर्मेण स्वस्य स्वसंबन्धिनश्चादेश्च बोधक इत्यर्थः। अर्थवत्त्वाभावेनेति। द्योतकत्वेनार्थवत्त्वाभावादित्यर्थः। शक्तिलक्षणान्यतरवृत्त्याऽर्थप्रतिपादकत्वरूपमर्थवत्त्वमर्थवत्सूत्र इति भावः। तथा च निरर्थकत्वेन प्रातिपदिकसंज्ञाया अभावान्निपातात्स्वादिविभक्तिर्नोत्पद्येतेत्याशयेनाऽऽह-नञ्‌समासे चेति। अब्राह्मणमित्यादौ नञ्‌समासे, अपरस्य-उत्तरपदार्थस्य, मुख्यता-प्रधानता, विशेष्यतेति यावत्। याऽस्ति, सा द्योत्यं प्रति-नञ्‌द्योत्यार्थनिरूपितैव ज्ञेया। तथा द्योत्यार्थमेव गृहीत्वाऽर्थवत्त्वान्निपातस्य प्रातिपदिकत्वात्ततः सुबुत्पत्तिरित्यर्थः। द्योत्यमर्थमिति। उत्तरपदार्थप्राधान्यं नाम--पूर्वपदार्थनिष्ठविशेषणतानिरूपितविशेष्यतापन्नत्वम्। पूर्वपदार्थशब्देन वाच्यलक्ष्यद्योत्यात्मकस्त्रिविधोऽप्यर्थो गृह्यत इति नोत्तरपदार्थप्रधान्यस्य हानिरिति भावः। अर्थवत्त्वादिति। शक्तिलक्षणयोरिव द्योतकताया अपि वृत्तित्वाभ्युपगमेन तया वृत्त्या द्योतकेऽपि अर्थवत्त्वस्य वक्तुं शक्यत्वान्न प्रातिपदिकसंज्ञानुपपत्तिः। एवं च ज्ञक्तिलक्षणाद्योतकतान्यतमवृत्त्याऽर्थप्रतिपादकत्वरूपमर्थवत्त्वमर्थवत्सूत्रे जिधृक्षितमिति भावः। ननु द्योतकस्य निपातस्य प्रातिपदिकसंज्ञायामपि असत्त्वार्थकतया संख्याकर्मादेरभावान्न ततः सुबुत्पत्तिः। न चेष्टापत्तिः। उद्‌गच्छत्युच्चैरित्यादौ जश्त्वरुत्वाद्यनापत्तेरत आह-वस्तुत इति। ज्ञापकत्सुबुत्पत्तिरिति। द्योतकत्ववादिमते निपातानामनर्थकत्वेन प्रातिपदिकसंज्ञाया अभावेन, स्वराद्यव्ययानां च संख्याकर्मदेरभावेन ततः सुबनुत्पत्तौ लुग्विधानमनर्थकं सदव्ययात्सुबुत्पत्तिं ज्ञापयतीति भावः। तथा चार्थवत्स्‌त्रे शक्तिलक्षणान्यतरवृत्त्याऽर्थबोधकत्वरूपार्थवत्त्वस्य निवेशेऽपि न काचिद्धानिः। ननु स्वरादीनामसत्त्ववचनानां संख्याकर्मादेरभावेऽपि सत्त्ववचनानां स्वस्ति वाचयति, प्रातर्यजते, स्वः पश्यति, स्वः पतितः, इत्यादौ कर्मादिकारकयोगदर्शनेन तत्रार्थे विहितसुपो तुगर्थमव्ययादाविति सुत्रस्याऽऽवश्यकत्वेन ज्ञापकत्वासंभवादाह-निपातस्यानर्थकस्येति। द्योतकतावादिमते प्रकृतवार्तिकेन निपाताबां प्रातिपदिकत्वान्न ततः सुबुत्वत्त्यनुपपत्तिः। वस्तुतस्तु निपातानां द्योत्कतारूपवृत्त्याऽर्थबोधकतेवेनैवार्थवत्त्वात्प्रातिपदिकत्वं सिद्धम्। अत एव वार्तिकमनर्तकपदघटितं संगच्छतेयदि तु सर्वेऽपि निपाता अनर्थकाः स्युस्तर्हि अनर्थकस्येति निपातविशेषणमव्या वर्तकं स्यादिति भावः। अत एव च येषां द्योत्योऽप्यर्थो नास्ति तु हि च स्म ह वै इत्यादेः, तदर्तमिदं वचनमिति सूचनार्थमनर्थकस्येत्युक्तं कैयटे संगच्छते। एवं च निपातानां द्योत्यार्थमादायैवार्थवत्त्वात्सूत्रेणैव प्रातिपदिकसंज्ञा सिध्यतीति निपातस्येत्यादिवार्तिकं प्रत्याख्यायते तदा तु, हि, च स्मेत्यादौ कथं प्रातिपदिकत्वनिर्वाह इत्याशङ्क्याऽऽह-कृत्तद्धितसमासाश्चेत्यादि। निपातार्थवादमुपसंहरति-तस्माद्युक्तमित्यादिना। निपातानां द्योतकत्वे आकृतीति(जै.दअ.1 पा.3 अ.10 सू.35)इत्यधिकरणमीमांसावार्तिककृतां संमति माह-उक्तं चेति। चतुर्विध इति। नामाख्यातेपसर्गनिपातात्मक इत्यर्थः। पद इति। सुबन्ततिङन्तरूप इत्यर्थ-। द्विविधस्य--नामाख्यातभेदेन द्विःप्रकारकस्य। अर्थनिर्णयः क्रियते। नामाख्यातयोरेवार्थनिर्णये हेतुमाह-संशयोत्पत्तेरिति। नामार्थो जातिर्वा, व्यक्तिर्वा, जातिविशिष्टव्यक्तिर्वा? धात्वर्थो-व्यापारमात्रं वा, फलमात्रं वा, फलानुकूलो व्यापारो वेति संदेहोत्पत्तेस्तयोर्निरूपक्रियत इत्यर्थः। तयोरर्थानिरूपणे हेतुमाह-तयोरिति। तयोः-उपसर्गनिपातयोः शक्तिलक्षणान्यतरवृत्त्याऽर्थबोधजनकत्वं नास्तीत्यर्थः। शक्तिलक्षणान्यतरव्यापाराभावं वदता तयोर्द्योतकत्वेनार्थबोधकत्वं सूचितमित्याशयेनाऽऽह-यदर्थद्योतकाविति। तौ-उपसर्गनिपातौ यदर्थेति। यन्नामाख्यातान्यतरविशेषार्थविषयकवृत्तिग्रहजनकौ, स-नामाख्यातात्मकः शब्दो वाचको विचार्यत इत्यर्थः। उपसर्गेणेति। अनेनोपसर्गाणां द्योतकत्वमेवेति सिध्यति। अन्य इति। निर्दिष्टं यद्रूपं तदतिरिक्तरूपविशिष्ट इत्यर्थः। यथा हृञ् हरण इति निर्दिष्ठरूपं हरणत्वं तदतिरिक्तं यद्रूपं-आघातत्वं तद्विशिष्ट आघातार्थो हृधातोः प्रहार इत्यादावुपसर्गबलादन्यः प्रतीतो भवतीत्यर्थः। जयत्वविशिष्टजयो जिधात्वर्थः, प्रजयतीत्यत्र प्रकृष्टजयत्वविशिष्टत्वादन्यः प्रतीयते। नन्वनेन हरिवचनेनोपसर्गस्यैव द्योतकत्वमुच्यते, न निपातानामित्यत आह-निपातोपलक्षणमिति। लक्षणया निपातसंज्ञकपरमित्यर्थः। पदान्तरस्येति। उपलक्षणं बोध्यमित्यर्थः। यथोपसर्गसमभिव्याहारबलाद्धात्वर्थोऽन्यः प्रतीयते तद्वन्निपातसमभिव्याहारबलाच्चन्द्र इव मुखमित्यत्र पदान्तरस्य चन्द्रस्य चन्द्रसदृशरूपोऽन्योऽर्थः प्रतीयत इति भावः॥ 46 ॥  
















.





   ***॥ अथ भावप्रत्ययार्थनिर्णयः ॥***



 नामार्थनिरूपणप्रसङ्गेन नामान्तःपातिकृत्तद्धितार्थं निरूपयिष्यन्नादौ भावप्रत्ययार्थकथनमित्याह-भावप्रत्ययेति। त्वतलादिप्रत्ययार्थमित्यर्थः। कृत्तिद्धितसमासेभ्य इति। कृदन्तात्तद्धितान्तात्समासाच्च परः क्रियमाणो भावार्थकः प्रत्ययस्त्वतलादिः संबन्धमभिदधाति। कृष्णसर्पत्वं, गौरखरत्वमित्यादौ जातिविशेषपुरस्कारेणैव बोधानुभवादाह-अन्यत्रेत्यादि। रूढेः, अभिन्नरूपात्, अव्यभिचरितसंबन्धेऽभ्यश्चान्यत्र-रूढ्यादिशब्दान् वर्जयित्वा संबन्ध एव भावप्रत्यय इत्यर्थः। रूढ्यादीनां मध्ये रूढौ जातिविशेषपुरुस्कारेणैव बोध इत्युक्तम्। अभिन्नरूपं यथा-शुक्ल इत्यादा तदस्यास्त्यस्मिन्निति मतुरो \`गुणवचनेभ्यो मतृपो लुगिष्टः' इति वचनेन लुप्तत्वात्तद्धितान्तत्वेऽपि घटः शुक्लः-घटाभिन्नः शुक्लरूपवान्, इति प्रतीत्या गुणगुणिनोर्भेदसंबन्धस्य न्यग्भावात् शुक्लत्वमित्यादौ गुणस्यैव प्रकारत्वं न संबन्धस्येति। अत्र गुणवाचकस्य गुणिवाचकस्य च शुक्लशब्दस्य रूपमभिन्नम्। अव्यभिचरितसंबन्धं यथा-सतो भावः सत्ता, अत्र जातादेव भावप्रत्ययः। सत्‌सत्तयोः संबन्धः कदापि न व्यभिचरति, सत उत्पत्तिप्रभृतिःआ विनाशात् संबन्धस्य विद्यमानत्वादव्यभिचरितसंबन्धमिति भावः। इत्येवं कृत्तद्धितसमासेति वचनस्यार्थः। इदं च वचनं वार्तिककारीयमित्येवं मीमांसकानां भ्रमं निराकुर्वन्नाह-टीकायामिति। तदर्थमाह-भर्तृहरिणेत्यादि। इवं च हरिवचने वार्तिकत्वभ्रमो मीमांसकानामिति भावः। भावप्रत्ययमात्रेति। मात्रशब्दः कृत्स्नार्थकः। भावविहितयावत्तद्धितप्रत्ययेत्यर्थः। तेन ष्यञ्‌वुञादेः प्रत्ययस्यापि संबन्धरूपभावबोधकत्वात्तत्संग्रहः सिध्यति। हरिवाक्यार्थपाह-अयमर्थ इत्यादिना। अयमिति। वक्ष्यमाण इत्यर्थः। अर्थ इति। तात्पर्यर्थ इत्यर्थः। राजपुरुषः, औपगवः, पाचकः, इत्यादौ यद्यपि केवलः संबन्धा नाभिधेयस्तथापि समासादौ शक्तिः कल्प्यमाना विग्रहवाक्यप्रविष्टषष्ठ्याद्यर्थान्तर्मावेणव कल्प्यते। अत एव वृत्तिविग्रहयोः समानार्थत्वप्रवादः संगच्छते। राजादिसंबन्धेति। राजादिनिरूपितसंबन्धवति पुरुषादौ राजपुरुषादिसमासस्य शक्तिरित्यर्थः। इत्युक्तमिति। समासे खलु भिन्नैव शक्तिरिति समासशक्तिनिरूपणावसर इत्यर्थः। तथा चेति। राजादिसंबन्धविशिष्टे समासशक्तिकल्पनप्रकारेण चेत्यर्थः। तदुत्तरभावप्रत्यय इति। राजपुरुषत्वं, औपगवत्वं, पक्तृत्वं' इत्यादौ स्वस्वामिभावः, अपत्यापत्यवत्संबन्धः(जन्यजनकभावः)क्रियाकारकसंबन्ध इति बोधादेतेभ्यः परो भावप्रत्ययस्त्वादिः संबन्धं वदति बोधयतीत्यर्थः। उत्तरपदार्थे पूर्वपदार्थसंबन्दस्यैव प्रकारत्वेन भानादिति भावः। एतदपीति। भावप्रत्ययस्य त्वादेः संबन्धबोधकत्वमपीत्यर्थः। \`भेदेः संसर्ग उभयं चेति वाच्यव्यवस्तितेः'(कारिका 30)इत्युक्तभेदपक्षे न संभवतीति। तत्पक्षे राजपुरुषादिसमासजन्यबोधे संबन्धस्य प्रकारतयाऽभानाद् राजपुरुषत्वमित्यत्र त्वप्रत्ययस्य भेद एवार्थः। भेदपक्षे राजपुरुष इत्यत्राराजकीयभिन्नः पुरुष इति बोधादुत्तरपदार्थे पुरुषे भेदस्य प्रकारतया भासमानात्वादिति भावः। एवं चेति। पक्षभेदेन समासादिवृत्तौ संसर्गस्य वाच्यत्वे चेत्यर्थः। स्वस्वामिभावसंबन्ध इति। संसर्गपक्षे राजपुरुष इत्यादौ राजादिनिष्ठस्वामितानिरूपितस्वतावान् पुरुष इति बोधादिति भावः। उपग्वपत्यसंबन्ध इति। उपगुतदपत्ययोर्जन्यजनकभावात्मकः संबन्ध इत्यर्थः। इत्यन्वयबोध इति। इति शाब्दबोध इत्यर्थः। समास इति कृच्छद्धितान्तेऽपि विशिष्टशक्त्यङ्गीकारेण पृथगुपस्थित्यभावेन पृथगुपस्थितिविषययोरर्थयोः संसर्गस्यैवान्वयत्वेन वृत्तौ अन्वयाभावात् \`इत्यन्वय बोधः' इत्युक्तेः सुतरामसंभवादिति भावः। तथा च संसर्गपक्षे यथा राजपुरुषेति समुदायो राजनिरूपितसंबन्धवत्पुरुषे शक्त इत्येवं समासादिवृत्तौ विशिष्टशक्तिरङ्गीक्रियते तद्वद् राजपुरुषत्वमित्यस्यापि वृत्तित्वाद्राजपुरुषत्वमिति समुदायो राजपुरुषस्य भावः-नाम-स्वस्वामिबावसंबन्ध इत्यर्थे शक्त इत्येवं विशिष्टशक्त्यङ्गीकाराद् राजपुरुषत्वरूपवृत्तिनिष्ठशक्त्यैव राजपुरुषत्वमिति वृत्तिघटकत्वप्रत्ययस्य स्वस्वामिभावसंबन्धबोधकत्वं सिद्धमिति कृत्वा कृत्तद्धितसमासेभ्य इति वचनं वार्तिककारीयमपूर्वमिति न भ्रमितव्यमिति तात्पर्यम्। अव्यभिचरितसंबन्धे त्विति अपत्यापत्यवसंबन्धस्याव्यभिचरितसंबन्धत्वे त्वित्यर्थः। औपगवस्य भाव औपगवत्वम्। अत्र औपगवशब्दात् \`तस्य भावस्त्वतलौ' इति भावे त्वप्रत्ययः। भावश्च प्रकृतिजन्यबोध प्रकारो भाव इति कौमुद्यामुक्तं भट्टोजीदीक्षितैः। प्रत्यासत्त्या त्वतलादेः प्रत्ययस्य या प्रकृतिः-त्वादिप्रत्ययविधानावाधिभूतः शब्दः, तादृशशब्दजन्यो यो बोधस्तत्र प्रकारतया-विशेषणतया प्रतीयमानोऽर्थो भाव इति तदर्थः। तत्र औपगव इत्यत्रोपगुशब्दादपत्येऽर्थे \`तस्यापत्यम्' इति अण्‌प्रत्ययः। उपगोरपत्यस्य च जन्यजनकभावः संबन्धः। उपगुर्जनकः, अपत्यं च जन्यम्। जन्ये जन्यता, जनके जनकता चेत्ययमेव जन्यजनकभावः। जन्यजनकयोर्भाव इति व्युत्पत्तेः। अयं जन्यजनकभाव एवापत्यापत्यवत्संबम्ध इत्युच्यते। अपत्यापत्यवतोः संबन्धोऽपत्यता, अपत्यवत्ता चेत्यर्थः। तत्र जन्यतास्थानीयाऽपत्यता, जनकतास्थानीयाऽपत्यवत्ता। तथा चौपमव इत्यत्रोपगुनिष्ठापत्यवत्तानिरूपितापत्यतावदिति बोधादपत्यापत्यवत्संबन्धस्य विशेषणतया तत्र भानादपत्यापत्यवत्संबन्ध एवौपगवत्वमित्यत्र त्वप्रत्ययार्थ इति भावः। अपत्यापत्यवत्संबन्धस्य-अव्यभिचरितसंबन्धत्वं, यथा सत्‌सत्तयोः संबन्धः कदापि न व्यभिचरितो भवति तथाऽपत्यापत्यवतोरपि संबन्धः कदापि न व्यभिचरति। सत उत्पत्तिप्रभृति-आविनाशात् संबन्धस्य विद्यमानत्वादपत्यस्योत्पत्तिप्रभृति-आविनाशादपत्यत्वसंबन्धस्यातिप विद्यमानत्वादव्यभिचरितसंबन्धत्वमिति भावः। योत्रं च चरणैः सहेति वचनेनापत्यत्वस्य जातित्वबोधनाज्जातिजातिमतोर्भेदसंबन्धस्य तिरोधानाज्जातिरेव तत्र प्रकार इति सैव त्वादिप्रत्ययार्थ इति तात्पर्यम्। अर्थान्तरवृत्तिरिति। अन्योऽर्थोऽर्थान्तरम्। अर्थान्तरे वृत्तिः-शक्तिर्यस्येत्यर्थः। अपत्यार्थादन्यस्मिन्नर्थे दीव्यतीत्यादौ शक्तस्तद्धित उदाहर्तव्य इत्यर्थः। यथा-अक्षशब्दाद्दीव्यतीत्यर्थे ठकि इकादेशेचाऽऽक्षिक इत्यत्राक्षकरणकदेवनक्रियावानिति बोधाद्देवनक्रियायाः क्रियाकारकभावसंबन्धस्य ठगर्थे कर्तरि प्रकारतया भासमानत्वादाक्षिकत्वमित्यत्र सैव देवनक्रिया त्वप्रत्ययार्थः। गौरखरः कृष्णसर्प इत्यादौ समासत्वादिसत्त्वादत्तंदुत्तरभावप्रत्ययेन संबन्धाभिधानं प्रसक्तं तन्निराकुर्वन्नाह-अन्यत्रेत्यादि। रूढिरुक्तोति। दामोदरत्वमित्यादौ जातिविशषपुरुस्कारेण बोधानुभवादित्यर्थकग्रन्थेनेत्यर्थः। द्वितीयमित्यस्याभिन्नरूपोदाहरणमित्यर्थः। तद्धितान्तत्वेऽपीत्यपिशब्देन तदुत्तरभावप्रत्ययेन संबन्धाभिधार्न प्रसक्तमिति ध्वनितम्। अभेदप्रत्ययादीति। सोऽयमिति लोकनिरूढेनाभेदप्रत्ययेन षष्ठ्यर्थविहितमतुप्प्रत्ययोक्तस्य गुणगुणिनोर्भेदसंबन्धस्य तिरोधानान्न शुक्लत्वमित्यादौ संबन्धे भावप्रत्ययः, किं तु गुण एवं। मतुरो लुग्विधानं तु घटस्य शुक्ल इति गुणगुणिनोर्भेदव्यवहारस्यापि विध्यमानत्वाद् घटः शुक्लवानित्यनिष्टप्रयोगनिवृत्यर्थं बोध्यम्। एवं सत्तेत्यादिजातावपि ज्ञेयम्। सतो भाव इति। अस्‌धातोः शतृप्रत्ययेन निष्पन्नत्सत्‌शब्दात् सत्तावानिति बोधानुभवाच्छतृप्रत्ययार्थकर्तरि सत्तायाः प्रकारतया भासमानत्वात्तदुत्तरभावप्रत्ययेनापि सैवाभिधीयते। जाताबिति। अयं ब्राह्मण इत्यादौ अयंपदवाच्यदेहपिण्डस्य ग्राह्यणपदवाच्यस्य जातिविशेषस्य चाभेदेनैव बोधानुभवाज्जातिजातिमतोर्भेदसंबन्धस्य तिरोधानाद् ब्राह्मणत्वमित्यादौ न संबन्धे भावप्रत्ययः, किं तु जातिविशेष एवेत्यर्थः। पटस्य शुक्ल इति गुणगुणिर्नोर्भेदव्यवहारवज्जात्यभिप्रायेण अस्य ब्राह्मणः(एतद्देहसंबन्धी जातिविशेषः) इति प्रयोगाभावान्न कदापि जातिजातिमतोर्भेदव्यवहार इति अभेदेनैव बोधाद् ब्राह्मणव्यक्तौ प्रकारतया भासमानाया जातेरेव तदुत्तरभावप्रत्ययार्थत्वमिति भावः॥ 49 ॥  
 त्वतलादिभावप्रत्ययार्थविषयकं मीमांसकमतं चिखण्डिषयाऽऽदावनुवदति-दण्डीत्यादावित्यादिना। प्रकृत्यर्थविशिष्टेति। संयोगादिसंबन्धेन वस्तुतो दण्डादिविशिष्टं यद्‌द्रव्यं तन्मात्रवाचकतया तद्धितस्य-इन्यादेरित्यर्थः। इन्यादेस्तद्धितस्य दण्डादिविशिष्टद्रव्यमात्रवाचकतयेति पदयोजनेति भावः। अत्र मात्रपदेन संयोगादिसंबन्धस्य व्यावृत्तिः। इन्यादेस्तद्धितस्य द्रव्यवाचकत्वमेव, न संयोगादिसंबन्धवाचकत्वमित्यर्थः। अयं भावः-दण्डीत्यादौ संयोगादिः संसर्गमर्यादया भासत इति न तत्र शक्तिः, किंतु प्रकृतेर्दण्डे, आश्रये चेन्यादेः प्रत्ययस्य शक्तिरिति। संयोगादिसंबन्धस्य वाच्यत्वाभावादेव पाचक इत्यादावपि न क्रियाकारक भावात्मकः संबन्धो वाच्यः। तदुक्तं भट्टैः-पाकं तु पचिरेवाऽऽह कर्तारं प्रत्ययोऽप्यकः। पाकयुक्तः पुनः कर्ता वाच्यो नैकस्य कस्यचित्॥ इति। एवं च दण्डीत्यादौ प्रकृतिजन्यबोधे दण्ढादेः प्रकारतया प्रतीयमानत्वात्तदुत्तरभावप्रत्यस्य स दण्डादिरेवार्थो, न संबन्ध इति वदन्तं मीमांसकं प्रत्यवतिष्ठमान आह-अत्रार्धजरतीयमिति। कारिकास्थात्रपदस्यार्थमाह-भावप्रत्ययेति। त्वतलादिभावप्रत्ययविषय इत्यर्थः। ननु त्वतलादिभावप्रत्ययविषये किं स्यादित्यत आह-अर्धजरतीयमिति। अर्धजरतीयं नाम दोषः स्यादित्यर्थः। जरत्या अर्धमर्धजरती, \`अर्धं नपुंसकं, इति समासः। तत्सदृशमर्धजरतीयम्। \`समासाच्च तद्विषयात्' इति च्छप्रत्ययः। यथा जरत्या अर्धं कामयतेऽर्धं नेत्ययृक्तं तद्वद् द्वयोर्दामोदरदण्डिशब्दयोः संबन्धावाचकत्वस्य तुल्यत्वेऽपि तदुत्तरभावप्रत्ययेनैकत्रदामोदरत्वमित्यत्र जातेरभिधानं, नाम संबन्धाभिधानं न, परत्र दण्डित्वमित्यत्र तु संबन्धाभिदानमिति स्वीकरणमत्यन्तायुक्तमिति भावः। अर्धजरतीयत्वमेवोपपादयितुमाह-संबन्धानमिधायकत्वेनेति। दामोदर-घटादिशब्दरूपत्वादिप्रत्ययप्रकृतिजन्यबोधे संबन्धस्य प्रकारतया प्रतीयमानत्वाभावेन संबन्धाभिधायकत्वाभावादित्यर्थः। मीमांसकानामित्यस्य \`मते' इति शेषः। तदभिधानं न स्यादिति। संबन्धाभिधानं न स्यात्किंतु दण्डादेरेवाभिधानं स्यान्न च तदिष्टमित्यर्थः। यथा दामौदरघटादिप्रकृतिजन्यबोधे संबन्धस्य प्रकारतया भासमानत्वाभावेन घटघटत्वयोः संबन्धस्य संसर्गमर्यादयत्र भानात्तत्र घटवटत्वयोरिव घटपदस्य शक्तिकल्पनाभावेन घटत्वविशिष्टघटमात्रवाचकत्वात् तदुत्तरभावप्रत्ययस्य संबन्धाभिधायकत्वं न भवति तद्वद् दण्डिपाचकेत्यादिप्रकृतिजन्यबोधेऽपि संबन्धस्य प्रकारतया प्रतीयमानत्वाभावेन तदुत्तरभावप्रत्ययस्यापि संबन्धाभिदायकत्वं न स्यादिति भावः। ननु दामोदरस्य भावो दामोदरत्वमित्यादौ भावशब्देन दामोदरादिनिष्ठो धर्मविशेषो गृह्यते इति संबन्धानभिधानं युक्तं, दण्डिनो भावो दण्डित्वमित्यादौ तु भावः संयोगादिरेवेति तत्र त्वप्रत्ययेन संबन्धाभिधाने किं बाधकमित्याशङ्कानिरासाय भावपदार्थं निर्वक्ति-प्रकृतीति। चिकीर्षितत्वतलादिप्रत्ययप्रकृतिजन्यबोधीयप्रकारतावत्त्वे सति प्रकृत्यर्थसमवेतपदार्थत्वं भावत्वमित्यर्थः। विशेषणविशेष्यांशयोर्व्यावर्त्यं मदर्शयितुमाह-अन्यथेति। भावपदार्थपरिष्कारे विशेषणविशेष्योभयदलनिवेशाभाव इत्यर्थः। एकतरस्यैव निवेशे इति यावत्। यद्वा तद्‌वृत्तिधर्ममात्रस्य भावपदार्थत्वं इत्यर्थः। द्रव्यत्वादेरिति। यदि सत्यन्तं विशेषणांशंविहाय प्रकृत्यर्थसमवेतत्वं भावत्वमित्येवोच्येत तर्हि घटे द्रव्यत्वस्य समवायसंबन्धेन वृत्तित्वाद् घटत्वमित्यत्रत्यत्वप्रत्ययेन द्रव्यत्वस्यैवाभिधानमापद्येतेदत्यर्थः। प्रकृतिजन्यबोधे प्रकारत्वे सतीति विशेषणोपादाने तु द्रव्यत्वस्य प्रकृत्यर्थे घटे समवायेन वृत्तित्वेऽपि प्रकृतिभूतघटपदजन्यबोधे प्रकारत्वाभावेन तस्य भावत्वाभावान्न घटपदोत्तरत्वप्रत्ययेन द्रव्यत्वमभिधीयते, किंतु तादृशं घटत्वमेवेति तदेव तदुत्तरत्वप्रत्ययेनादिधीयत इति भावः। अत्र सर्वत्र समवेतत्वं न समवायसंबन्धेन वर्तमानत्वं घटत्वत्वमभावत्वमित्यादौ घटत्वत्वादेरसमवेतत्वेन त्वादिप्रत्ययवाच्यत्वानुपपत्तेः, किंतु येन केनचित्संबन्धेन तत्र वर्तमानत्वमिति बोध्यम्। ननु घटे घटत्वस्येव द्रव्यत्वस्यापि समवेतत्वाद् घटपदाद घटत्वप्रकारकबोधस्येव द्रव्यत्वप्रकारकबोधस्यापि संभव इति चेन्न। अगृहीतवृत्तिकपुरुषस्यागृहीतवृत्तिकपदादर्थबोधादर्शनात् \`तद्धर्मावच्छिन्नविषयकशाब्दबोधं प्रति तद्धर्मावच्छिन्ननिरूपितशक्तिज्ञानं कारणमित्येवं कार्यकारणभावोऽवश्यं वाच्यः। यथा पटत्वधर्मावच्छिन्नपटविषयकशाब्दबोधं प्रति पटत्वधर्मावच्छिन्नपटनिरूपिता या पटपदनिष्ठा शक्तिः, तस्या ज्ञानं कारणं, कार्यं तु पटत्वधर्मावच्छिन्नपटविषयकः शाब्दबोधः। येन पुरुषेण, पटपदस्य पटत्वावच्छिन्ने शक्तिरिति पटपदनिष्ठा शक्तिर्ज्ञाता, तस्यैव पुरुषस्य पटपदात्पटत्वावच्छिन्नविषयकबोधो जायते। अर्थाद् यस्य पदस्य यद्धर्मवच्चिन्ने शक्तिः, तत्पदात्तद्धर्मप्रकारको बोध इति पट इत्युक्ते पटपदात् पटत्वधर्मप3कारको बोधो जायत इति यावत्। ननु यथा पटे पटत्वस्य विद्यमानत्वात्पटपदात्पटत्वप्रकारको बोधो जायते, एवं पटे, पटो द्रव्यमिति अभेदेन व्यवहाराद् द्रव्यत्वस्यापि सत्त्वेन पटपदाद् द्रव्यत्वनिष्ठप्रकारतानिरूपितविशेष्यतावान् पट इत्येवं द्रव्यत्वप्रकारकोऽपि बोधः स्यादिति चेन्न। तद्धर्मप्रकारक इत्यस् शक्यतावच्छेदकप्रकारक इत्यर्थात्। शक्यतावच्छेदकं चात्र पटत्वमेव, न द्रव्यत्वम्। अन्यूनानतिरिक्तवृत्तिधर्मस्यैव शक्यतावच्छेदकत्वात्। पटत्वं च पटपदवाच्येषु सर्वेषु पटैषू विद्यत इति न न्यूनवृत्ति, नापि पटापेक्षयाऽतिरिक्तघटादिवृत्तीति तदेवात्र शक्यतावच्छेदकं, द्रव्यत्वं तु अतिरिक्तघटादिवृत्तित्वान्न शक्यतावच्छेदकं भवितुमर्हति। येन धर्मेणावच्छिन्ने शक्तिः स धर्मः शक्यतावच्छेदकः। पटत्वधर्मेणावच्छिन्ने पटे पटपदस्य शक्तिरिति पटत्वं शक्यतावच्छेदकम्। स च धर्मश्चतुष्टयी शब्दानां प्रवृत्तिरिति भाष्योक्तपक्षे क्वचिज्जातिः, गुणः, क्रिया, यदृच्छा(संज्ञा)शब्दश्चेति बोध्यम्। ननु प़टवृत्तिद्रव्यत्वधर्मेणावच्छिन्ने पटे पटपदस्य शक्तिः कल्पिता चेद्‌द्रव्यत्वमपि पटपदशक्यतावच्छेदकं भवितुमर्हतीति चेन्न। अन्यूनानतिरिक्तवृत्तिनैव धर्मेणावच्छिन्ने तत्तत्पदशक्तेः कल्पनीयत्वात्। नन्वत्रैव किं प्रमाणमितिचेत्समर्थसूत्रस्थं भाष्यमेव प्रमाणमिति गृहाण। इत्थं हि तद्भाष्यम्-\`न हि गुड इत्युक्ते मधुरत्वं प्रकारतया गम्यते' इति। हि-यतः, गुड इत्युक्ते मधुरत्वं प्रकारतया न गम्यते इति तदर्थः। गुडेऽव्यभिचरिततया मधुरत्वस्य विद्यमानत्वेऽपि तस्य प्रकारतयाऽभानाद् गुडपदशक्यतावच्छेदकत्वं नास्तीति सूचितम्‌। मधुरत्वस्य गुडतदतिरिक्तमध्वादिववृत्तित्वादिति भावः। ननु किं तर्हि गुडपदशक्यतावच्छेदकमिति चेद्-गुडत्वमिति ब्रूमः। यश्च धर्मस्तदेकदेशमात्रवृत्तिर्भवति न स शक्यतावच्छेदको भवति। यथा पीतगोत्वम्। पीतगोत्वं हि पीतगव्यामेव न नीलादिसर्वगवीष्विति न तच्छक्यतावच्छेदकं भवति। न्यूनवृत्तित्वात्। योऽपि धर्मस्तदूवृत्तिः संस्तदरिरिक्तवृत्तिरपि भवति सोऽपि न शक्यतावच्छेदको भविदुमर्हति। यता शृङ्गित्वम्। शृङ्गित्वं हि सर्वगवीषु विद्यमानं सदपि तदतिपिक्तमहिष्यादावपि वर्तत इति न तच्छक्यतावच्छेदकं भवति। अतिरिक्तवृत्तित्वात्। यो हि धर्मो न न्यूनवृत्तिर्नापि तदतिरिक्तवृत्तिः स एव शक्यतावच्छेदको भवितुमर्हति। यथा सास्नावत्त्वे सति शृङ्गित्वम्। गुडत्वं हि सर्वेष्वेव गुडेष्वेव विद्यत इति कृत्वा न तन्न्यूनवृत्ति, नापि तदतिरिक्तवृत्तीति तदेव गुडपदशक्यतावच्छेदकं भवति। अन्यूनानतिरिक्तवृत्तित्वादित्यर्थः। गुडातिरिक्तवृत्तिमधुरत्वस्य शक्यतावच्छेदकत्वं प्रतिषेधता भगवताऽन्यूनातिरिक्तवृत्तिगुडत्वस्यैव गुडपदशक्यतावच्छेदकत्वमित्यपि सूचितमिति भावः। एवं घटपटादिषु सर्वत्र बोध्यम्। अत एव गुडशब्देन गुडत्वजात्यवच्छिन्नो गुडपदवाच्य इत्येव बोधो जातिप्रकारकः,। शक्यतावच्छेवक्वं च शक्यनिष्ठा या विशेष्यता, तन्निरूपितप्रकारताश्रयतया भासमानत्वम्। घटादिपदशक्तिग्रहे च घटत्वादेरेव शक्यतावच्छेदकत्वं, न द्रव्यत्वादेः। यथा च घटो द्रव्यमित्यादौ सामानाधिकरण्येनान्वयबोधेऽपि न घटादिपदेभ्यो द्रव्यत्वादिप्रकारको बोधः, नापि द्रव्यादिपदाच्च घटत्वादिप्रकारको बोध इत्याद्युक्तं लघुमञ्जूषायां संगच्छते। एवं च घटादिपदे प्रकृत्यर्थवृत्तित्वे सति प्रकृतिजन्यबोधे प्रकारतया भासमानत्वेन घटत्वादेरेव तस्य भाव इति भावशब्दार्थत्वाद् घटत्वादिरवे तदुत्तरत्वप्रत्ययेनाभिधीयते, न द्रव्यत्वादीत्यवधेयमिति भावः। अथ यदि प्रकृत्यर्थसमवेत्वमिति विशेष्यांशं विहाय प्रकृतिजन्यबोधे प्रकारत्वमित्येवोच्येत तर्हि दण्डित्वमित्यादावनिष्टापत्तिमाह-दण्डादेश्चेति। दण्डनिष्ठप्रकारतानिरूपितविशेष्यतावानिति शाब्दबोधात् दण्डिपदजन्यशाब्दबोधे दण्डस्य प्रकारत्वेन दण्डित्वमित्यादौ त्वप्रत्ययेन दण्डादेरभिधानमापद्येतेत्यर्थः। ननु दण्डिपदजन्यशाब्दोबोधे दण्डदण्डिनोरिव तयोः संबन्धस्यापि भानात्तस्य च प्रकारत्वात्त्वप्रत्ययेन संबन्धाभिधानमनायासतः सिध्यतीत्यत आह-न च तन्मत इति। मीमांसकमते दण्डदण्डिनोः संबन्धस्य संसर्गमर्यादयैव भानान्न संबन्धांशे शक्तिः कल्प्यते, किंतु प्रकृतेर्दण्डे शक्तिः, आश्रये च त्वप्रयस्य शक्तिरिति दण्डाश्रयः पुरुष इति बोधाद् दण्डः प्रकारः पुरुषश्च विशेष्य इति दण्डिपदजन्यबोधे संबन्धस्य भानमेव नास्तीति दूरे तस्य प्रकारता। तथा च दण्डित्वमित्यादौ त्वप्रत्ययेन संबन्धाभिधानं सुतरां दुर्लभमित्याशयवानाह-संबन्धः प्रकार इति। न चेत्यस्य संबन्धात्संबन्धः प्रकारो नैव संभवति, येन तस्य त्वतलादिप्रत्ययवाच्यत्वं स्यादित्यर्थः। इदानीं दण्डित्वमित्यादौ त्वतलादिप्रत्ययस्य संबन्धाभिधायकत्वे मीमांसकोक्तां युक्तिमनुवदति-यत्त्विति। यदेति। अत्र-दण्डित्वमित्यादौ। स्वसमवेतः-प्रकृतिजन्यबोधविशेष्यसमवेतः। वाच्यः-प्रकृतिजन्यबोधप्रकार इति यावत्। नास्ति गुणोऽपरः-शुक्लत्वमित्यादौ शुक्लादिगुणवन्न संभवति। तदेति। गत्यन्तराभावात्-दण्डादेः प्रकृतिजन्यबोधे प्रकारत्वेऽपि घटे घटत्वस्येव प्रकृत्यर्थासमवेतत्वेन तस्य भावपदार्थत्वासंभवात्। संबन्धो वाच्य इति। प्रकृतिजन्यबोधाप्रकारोऽपि स्वसमवेतः संबन्धस्त्वादिप्रत्ययवाच्य आश्रित इत्यर्थः। यत्र तत्रेत्यर्थे यदातदाशब्दयोः पर्यवसानं बोध्यम्। यत्र प्रकृतिजन्यबोधविशेष्यनिष्ठः प्रकृतिजन्यबोधप्रकारश्च गुणो न संभवति, तत्र प्रकृतिजन्यबोधाप्रकारोऽपि प्रकृतिजन्योबोधविशेष्यनिष्ठः संबन्धस्त्वादिप्रत्ययवाच्यत्वेनाऽऽश्रयणीय इति मीमांसकोक्त वचनस्य तात्पर्यम्। तथा च दण्डित्वमित्यादौ त्वतलादिप्रत्ययेन संबन्धस्यैवाभिधानं, न दण्डादेरिति मीमांसकोक्तं न युक्तमिति दूषयति-तन्नेति। संबन्धिवाचकत्वेनेति। यद्यपि दण्डोऽस्त्यस्य, गावः सन्यस्येति दण्ड्यादिशब्दविग्रहेऽपि अस्येत्यादौ प्रत्ययार्थसंबन्धप्राधान्येन विवरणदर्शनात्संसर्गः प्रधानमिति सबन्धे एव तदम्यास्त्यस्मिन्निति मतुबादयो विधीयन्ते। उक्तं चारुणाधिकरणवार्तिके-\`अस्यात्रेति च संबन्धे मत्वर्थीयः प्रवर्तते' इति। तथापि दण्डी पुरुषः, गोमांश्चैत्र इत्येवं सामानादिकरण्यस्य अनुपपत्तिप्रतिसंधानं विनैव शब्दादेव प्रतीतेस्तदनुसारेण द्रव्यवाचित्वं मतुबादीनामस्थेयम्। उक्तं च मीमांसकैः-सर्वत्र यौगिकैः शब्दैर्द्रव्यमेवाभिधीयते। नहि संबन्धवाच्यत्वं संभवत्यतिगौरवात्॥ इति। यौगिकैरिति। योगाय प्रभवति यौगिकः। योगाद्यच्च(पा.सू.5-102)इति ठञ्‌प्रत्ययः। प्रकृतिप्रत्यययोगलभ्यार्थवाचकः शब्दः। प्रकृतिप्रत्ययेत्युपलक्षणं यौगिकशब्दघटकार्थवाचकपूर्वोत्तरभागयोः तेन समासस्यापि यौगिकशब्दत्वं सिद्धम्। अत एव-योगलभ्यार्थमात्रस्य बोधकं नाम यौगिकम्। समासस्तद्धितान्तं च कृदन्तं चेति तत्त्रिधा॥ इत्यभियुक्तोक्तिः संगच्छते। यौगिकैः शब्दैः सर्वत्र प्राधान्येन द्रव्यमेवाभिधीयत इति पूर्वार्धार्थः। उत्तरार्धार्थमाह--नहीत्यादिना। अयं भावः-यदि गावः सन्ति यस्येत्यादौ विग्रहे यस्येत्यादौ प्रत्ययार्थसंबन्धस्य प्राधान्यदर्शनात्तदनुसारेण मदुबादीनां संबन्धवाचित्वमेव स्यान्न द्रव्यवाचित्वं तर्हि अनुयोगिप्रतियोगिरूपसंबन्धिद्वयाश्रितसंबन्धस्यान्यतरासत्त्वे उपपादयितुमशक्यत्वाद् गोमानित्यादावेकस्य गोरूपसंबन्धिनः संबन्धश्चाप्यभिधातव्य इति शक्तिद्बयकल्पनापत्त्याऽतिगौरवं स्यादिति। नन्वेवं यदि मतुबादेः संबन्धयभिधायकत्वं स्वीक्रियते तर्हि गोमानित्यादौ संबन्धप्रतीतिर्न स्यात्। गोपदेन प्रतियोगिरूपः संबन्ध्युक्तो मतुपा चानुयोगिरूपः संबन्ध्यभिहितः, संबन्धस्तु न केनाप्यभिहितः। यदि च मतुपा संबन्धोऽभिधीयते तर्ह्येव गोमत्प्रातिपदिकादुत्पन्नस्त्वतलादिर्भावप्रत्ययः संबन्धमभिधातुमर्हति नान्यथा। प्रतीयते च सर्वत्र संबन्धः पाचकत्वं पाठकत्वमित्यादिष्विति चेन्न। अवश्यभिधातव्यसंबन्धिनैवाऽऽक्षेपात्संबन्धबोधस्योपपन्नत्वात्। उक्तं च-संबन्धिनैव संबन्धः प्रत्येतुं यदि शक्यते। पुनस्तस्याभिधाशक्तिं कः श्रुतेः परिकल्पयेतू। इति। संबन्धमन्तरा संबन्धीतति व्यवहारानुपपत्त्या पीनत्वान्यथानुपत्त्या रात्रिभोजनमिव संबन्धः कल्प्यत इति मतुपः संबन्धिनीव संबन्धेऽपि शक्तिर्न कल्पनीया गौरवभीतेरिति भावः। किंच यौगिकैः शब्दैः सर्वत्र प्राधान्येन द्रव्याभिधानादेवारुणाधिकरणप्रवृत्तिरूपपद्यते। अन्यथा पिङ्गाक्ष्येकहायनीशब्दाभ्यामपि प्राधान्येन संबन्धस्यैवाभिधाने आरुम्यगुणवत्पिङ्गत्वाक्षित्वैकत्वहायनत्वस्यापि अमूर्तत्वात्क्रीणातौ करणत्वासंभवेनक्रीणातिकरणत्वस्यैवैतद्वाक्यादलाभादारूण्यस्य वाक्यभेदशङ्काया एवासंभवेन पूर्वपक्षानुत्थानेन तादृशाधिकरणप्रवृत्त्यनुपपत्तिरेव स्यादिति बोध्यम्। एवं चेनादेर्भावप्रत्ययस्य संबन्धिवाचकत्वात्संबन्धिनैव संबन्धः प्रत्येतुं यदि शक्यते, इत्युक्तयुक्तयनुसारेम संबन्धप्रतीतेरुपपत्तौ सत्यां गत्यन्तराभावादित्युक्तहेतोरेवाभावादिति भावः। प्रपञ्चितमिति। अयं भावः-दण्डीत्यादौ संबन्धस्यावाच्यत्वे दण्डित्वमित्यत्रापि संबन्धस्य वाच्यत्वं न स्यात्। न चानुभवानुरोधेन त्वादेः संबन्धे शक्तिः कल्प्यत इति वाच्यम्। शक्त्यन्तरकल्पनापेक्षया इन्यादीनांक्लृप्तशक्तौ धर्मिवत्संबन्धविषयकत्वं कल्पनीयं-नाम यथा वैयाकरणैः-दण्डनिरूपितसंबन्धवान् पुरुष इति बोधानुभवात्संबन्धवद्‌द्रव्यवाचित्वमिन्यादीनामाश्रितं तथा मीमांसकैरपि संबन्धवद्‌द्रव्यवाचित्वमित्यादीनामाश्रयणीयं, न केवलद्रव्यवाचित्वम्। तथा च दण्डीतिप्रकृतिजन्यबोधे संबन्धस्य प्रकारत्वात्स एव तदुत्तरभावप्रत्ययेनाभिधीयेतेत्येवंकल्पनया दण्डित्वमित्यादौ त्वादेः संबन्धाभिधायकत्वोपपत्तौ सत्यां संबन्धे त्वादेः पृथक्‌शक्यन्तरकल्पनं गुरुभूतम्। अन्ये तु इन्यादेः संबन्धावाचकत्वेऽपि दण्ड्यादिशब्दस्य दण्डसंबन्धज्ञानादेव प्रवृत्तिरिति संबन्धस्यैव शब्दप्रवृत्तिनिमित्ततया त्वादेः संबन्धाभिधायकत्वं संभवति। तस्य भाव इति सूत्रे शब्दप्रवृत्तिनिमित्तस्यैव भावपदार्थत्वमिति वदन्तीत्यादि विस्तरेण निरूपितं वैयाकरणभूषण इति भावः। शङ्कते-नन्विति। तवापीति। वैयाकरणस्यापि तवेत्यर्थः इदं वैपम्यमिति। दामोदरत्वं घटत्वमित्यादौ संबन्धो न वाच्यः, दण्डित्वमित्यादौ तु वाच्य इत्येवं वैषम्यमित्यर्थः। कथमिति। केन प्रकारेणोपपादयितुं शक्यमत आह-सिद्धान्ते त्विति। तस्य भाव इति सूत्रेण भावे त्वतलादयो विधीयन्ते। भावपदार्थश्च प्रकृतिजन्यबोधे यः प्रकारः सः। कश्च प्रकृतिजन्यबोधे प्रकार इति जिज्ञासायां तत्र पक्षद्वयमुक्तं तदनुसारेण भावपदार्थं निश्चित्य तत्र तत्र त्वतलादयो विधातव्या इति भावः॥ 50 ॥  
 यदुक्तं प्रकृतिजन्यबोधे प्रकार इत्यत्र पक्षद्वयमिति तद्दर्शयितुमाह-तौ पक्षाविति। प्रयोगोपाधिमाश्रित्येति। प्रयोगे-उपाधिमिति। घटपटादिशब्दस्य प्रयोग कर्तव्ये य उपाधि-पन्निमित्तं प्रवृत्तिनिमित्तमित्यर्थः। स चो पाधिः कीदृश इत्याह-प्रकृत्यर्थ इति। त्वादिप्रत्ययप्रकृत्यर्थे-त्वादिप्रत्ययप्रकृतिजन्यबोधे, प्रकारतामित्यस्य प्रकारतामापन्नमिति शेषः। आश्रित्येति। प्रकारतया भासमानं शब्दप्रवृत्तिनिमित्तरूपं धर्मं त्वादिप्रत्ययशक्यतयाऽऽश्रित्येत्यर्थः। जायन्त इति। त्वादिप्रत्ययप्रकृतिजन्यबोधे प्रकारतया भासमाने शब्दप्रवृत्तिनिमित्तरूपे धर्मे त्वतलादयो विधीयन्त इति यावत्। ननु प्रकृतिजन्यबोधे प्रकारतामापन्नमित्युक्त्यैवोपाधेः संग्रहे सिद्धे पार्थक्येन तदुपादानां किमर्थमत आह-प्रकृतिजन्यबोधे प्रकार इति। स च प्रकारः प्रकृत्यर्थवृत्तिरसाधारणो धर्मः। तस्मिन्नसाधारण्यं च स्वेतरावृत्तित्वे सति निखिलस्ववृत्तित्वेन गृह्यते स्वपदेन च घटपटादिव्यक्तिर्ग्राह्या, तथा च घटेतरावृत्तित्वे सति सकलघटवृत्तित्वादघटत्वं घटनिष्ठोऽसाधारणधर्मः। सत्यन्तविशेषणोपादानान्न द्रव्यत्वादेर्घटवृत्त्यसाधारणधर्मत्वं, पृथिव्यादावपि द्रव्यत्वस्य सत्त्वात्। विशष्योपादानाच्च तद्व्यक्तित्वादेर्न घटासाधारणधर्मत्वं, तद्व्यक्तित्वस्य तत्तद्व्यक्तिमात्रवृत्तित्वेन सकलघटवृत्तित्वाभावात्। तेनासाधारणरूपेण धर्मस्त्वादिभावप्रत्ययवाच्य इत्यर्थः। यद्धर्मस्य ज्ञानाद्यस्मिन्नर्थे यः शब्दः प्रयुज्यते स धर्मस्तच्छब्दप्रवृत्तौ निमित्तम्। शब्दप्रवृत्तिनिमित्तरूपो धर्मश्च क्वचिज्जातिः, क्वचिद्‌गुणः, क्वचित्क्रियेति। तत्र घटत्वदामोदरत्वादौ जातिस्त्वाद्यर्थः। शुक्लादयः शब्दा गुणे गुणिनि च शक्ताः। तत्र गुणपरेषु शुक्लादिशब्देषु तद्गता जातिः प्रवृत्तिनिमित्तमिति तादृशशुक्लत्वमित्यादौ गुणगता जातिस्त्वाद्यर्थः। गुणिपरेषु शुक्लादिशब्देषु गुणः प्रवृत्तिनिमित्तमिति तादृशशुक्लत्वमित्यादौ गुणगता जातिस्त्वाद्यर्थः। गुणिपरेषु शुक्लादिशब्देषु गुणः प्रवृत्तिनिमित्तमिति तादृशशुक्लत्वमित्यादौ गुणस्त्वाद्यर्थः। पाचक इत्यादेः पाकक्रियासंबन्धवत्कर्तरि शक्तिः। क्रिया पचेः शक्या, अकस्य कर्ता शक्यः। संबन्धो विशिष्टशक्यः। संबन्धश्च क्रियाकारकभावः। स एव च तत्र प्रृत्तिनिमित्तमिति पाचकत्वमित्यादौ संबन्धस्त्वाद्यर्थः। तथा च क्रियाप्रवृत्तिनिमित्तकः शब्दः क्रियाशब्द इत्यस्य क्रियासंबन्धप्रवृत्तिनिमित्तकः शब्द इत्यर्थो बोधयः। नन्वेवं जातिप्रवृत्तिनिमित्तकशब्देषु जातिसंबन्धवतीषु व्यक्तिषु शक्तिः, कल्प्यतां, एवं गुणप्रवृत्तिनिमित्तकशब्देष्वपि गुणसंबन्धवद्‌घटादा शक्तिः, कल्प्यताम्। ततश्च जातिशब्देषु गुणशब्देषु च संबन्धस्यैव प्रवृत्तिनिमित्तत्वाद् घटत्वं शुक्लत्वमित्यादावपि संबन्ध एव त्वाद्यर्थोऽस्त्विति चेन्न। प्रवृत्तिनिमित्तं च यज्ज्ञानाच्छब्दप्रवृत्तिस्तत्। तस्य भाव इति सूत्रे भावशब्देन शब्दप्रवृत्तिनिमित्तमेव गृह्यते, शब्दप्रवृत्तिश्च क्वचिद्धर्मस्वरूपज्ञानात्क्वचित्संबन्धज्ञानादिति स्पष्टं कैयटे, इति लघुमञ्जूषायामुक्तम्। तत्र अयं ब्राह्मणः, घटः शुक्ल इत्यादौ लोकनिरूढेन सोऽयमित्यभेदप्रत्ययेन जातिजातिमतोर्गुणगुणिनोर्वा भेदसंबन्धस्य तिरोधानान्न तत्र संबन्धः प्रवृत्तिनिमित्तं संभवितुमर्हतीति ततस्त्वादिना न संबन्धस्याभिधानम्। किंतु शब्दप्रवृत्तिनिमित्तभूते धर्मे जातौ गुणे च तत्र भावप्रत्ययः। क्रियया तु कृदन्ते भेदस्यैव नियमेन प्रतितेस्तत्संबन्धज्ञानादेव शब्दप्रवृत्तिरिति तत्रैव भावप्रत्ययः। क्रियाकारकयोर्भेदाभेदाविति मते तिङन्ते तु युष्मद्युपदे समानाधिकरणे, इत्युत्तेर्भेदतिरोधानम्। अत्र च शब्दशक्तिस्वभाव एव बीजम्। अत एव कृत्तद्धितसमासेभ्यः संबन्धाभिधानं भावप्रत्ययेनेत्युक्त्वा पाचकत्वमित्युदाहृतं हरिणा। क्रियाप्रवृत्तिनिमित्त इत्यस्य क्रियासंबन्धप्रवृत्तिनिमित्तक इत्यर्थ इत्युक्तं प्राक्। जातिगुणक्रियायदृच्छेति चतुष्टयी शब्दानां प्रवृत्तिरित्यत्र क्रियापदं संबन्धप्रवृत्तिनिमित्तकशब्दोपलक्षणमिति न न्यूनता। यदृच्छाशब्दा डित्थादयः क्वादयो भादयश्च। तत्र डित्थादिषु एकद्रव्योपनिवेशसंज्ञाभूतेषु व्यक्तिरेव वाच्या। आनन्त्यव्यभिचारयोरभावात्। प्रातिपदिकमात्रादर्थबोधाभावेन सुबन्ताच्च संख्यादेरेव प्रकारतया भानेन न ततो निर्विकल्पकम्। न च डित्थत्वमित्यादौ प्रकृतिजन्यबोधे प्रकाराबावात्प्रत्ययार्थाभावेन त्वाद्यनुपपत्तिरेति वाच्यम्। व्यक्तेरेव प्रकारताविशेष्यतारूपविषयताद्वयेन भानेन प्रकारत्वावच्छिन्नाया व्यक्तेरेव प्रकारताविशेष्यतारूपविषयताद्वयेन भानेन प्रकारत्वावच्छिन्नाया व्यक्तेरेव त्वाद्यर्थत्वात्। यद्वा तत्र प्रकृतिः शब्दपरा विशेष्यभूतोऽर्थ एव त्वाद्यर्थः। डित्थशब्दवाच्य इति डित्थत्वमित्यस्यार्थः। तथा च डित्थडित्थत्वपदयोः पर्यायता भवति। यत्तु बालयुवाद्यवस्थाभेदेन शरीरभेदात्तद्‌वृत्तिर्डित्थत्वादिजातिः, सैव प्रमाणाभावात्। आकाशे तु पटाकाशमठाकाशादीति लोके भेदव्यवहारेम तत्रौपाधिकभेदसिद्धिः। एतच्च तस्य भाव इति सूत्रे भाष्ये स्पष्टम्। क्वादिपदानां कादीनामेकत्वमते पञ्चवर्णव्यक्तिषु, तेषामेनकत्वमते पञ्चजातीयवर्णव्यक्तिषु वा शक्तिः। अन्त्ये जातय उपलक्षणम्। तत्राप्यानन्त्याद्यभावेन भावप्रत्यय इति कुत्वकुशब्दयोः पर्यायतैव। भादिपदानां तुयूष्णः, राज्ञ इत्यादौ यूषनूराजन्नित्यादिशक्यव्यक्त्यानन्त्येन शक्यतावच्छेदकापेक्षणाद् भादिपदमेव शक्यतावच्छेदकं, तदेव च तदुत्तरत्वाद्यर्थः। एतदभिप्रायेणैव वृद्धिरादैच सूत्रे भाष्य उक्तं-कुत्वं कस्मान्न भवति चोः कुः पदस्येति। भत्वात्। कथं भसंज्ञेति। अनेन कुत्वकुपदयोर्भत्वभसंज्ञापदयोः पर्यायता स्पष्टमेवोक्ता। एवं च \`तवापीदं कथं वैषम्यं' इत्येतादृशो य आक्षेपो वैयाकरणोपरि मीमांसकैरुक्तस्तस्येदमुत्तरम्-तस्य भाव इति सूत्रे भावपदेन प्रकृतिजन्यबोधे प्रकारतया भासमानः शब्दप्रवृत्तिनिमित्तरूपो धर्मो गृह्यते। शब्दप्रवृत्तिश्च क्वचिद्धर्मस्वरूपज्ञानात्क्वचित्संबन्धज्ञानादिति घटत्वदामोदरत्वादौ संबन्धानवगमेन शब्दप्रवृत्तिनिमित्तात्मके धर्मे जातौ त्वादिभावप्रत्ययः, पाचकत्वदण्डित्वादौ तु संबन्धावगमात्संबन्धे भावप्रत्यय इति भावः। ननु भावपदेन त्वादिप्रत्ययप्रकृतिजन्यबोधे प्रकारतयाभासमानः शब्दप्रवृत्तिनिमित्तरूपो धर्मो गृह्यते चेद् घटत्वत्वमित्यादौ घटत्वस्यापि प्रकारतया भासमानत्वाद् घटत्वपदोत्तरस्यापि त्वप्रत्ययस्य घटत्वमेव वाच्यं स्यादित्याशयेन शङ्कते-नन्वित्यादिना। प्रकारत्वादिति। यद्यपि घटत्वावच्छिन्ने घटे घटपदस्य शक्तिरिति घटपदेनैव शक्यतावच्छेदकं घटत्वमुक्तं भवति, तथापि घटपदेन तद्‌विशेषणतयोच्यते, घटपदाद् घटत्वप्रकारकघटविशेष्यकबोधानुभवात्। विशेष्यतया बोधार्थं त्वादिभावप्रत्ययेन तदेव शक्यतावच्छेदकमभिधीयते। प्रकृतिप्रत्ययार्थयोः प्रत्ययार्थस्य प्राधान्यमिति न्यायेन घटत्वमित्यादौ त्वप्रत्ययेन प्राधान्येन तदुच्यत इति युक्तं शक्यतावच्छेदके त्वादिभावप्रत्ययविधानम्। घटत्व शब्दात्त्वादिभावप्रत्ययचिकीर्षायां शक्यतावच्छेदकं घटत्वत्वं वाच्यं, यद्यपि तदघटत्वपदेनैवोक्तं तथापि विशेषणतया तेन तस्योक्तत्वात्प्राधान्येन बोधार्थं पुनस्त्वप्रत्ययेन तदेवाभिदातव्यमिति प्रकृतिजन्यबोथे प्रकारतया भासमानः शक्यतावच्छेदको धर्मो घटत्वत्वमेवेति मन्तव्यम्। परं तु तस्य(घटत्वत्वस्य)शक्यतावच्छेदकत्वं न स्वीक्रियते। संभवति लघौ गुरौ तदभावात्। लघुधर्मेऽवच्छेदकत्वकल्पने संभवति सति गुरुधर्मेऽवच्छेदकत्वकल्पनं न करणीयं गौरवादिति तदर्थः। अत एव प्रमेयवह्‌न्यभाववानित्यत्र प्रमेयवह्नित्वस्याभावप्रतियोगितावच्छेदकत्वं परित्यज्य प्रमेयवह्नित्वस्य समनियतो वह्नित्वरूपो धर्म एवाभावप्रतियोगितावच्छेदकत्वेनाङ्गीकृतो लघुत्वान्नैयायिकैः। सत्येवं यदि गुरुधर्मे शक्यतावच्छेदकत्वं स्वीक्रियते चेन्न्यायविरुद्धत्वादयुक्तं तदिति घटत्वत्वस्य शक्यतावच्छेदकत्वाभावेन घटत्वपदोत्तरत्वप्रत्ययवाच्यता तस्य न संभवतीति \`वाच्यता स्यात्, इत्यनेन वाच्यतापत्तिः स्यात, सा चानिष्टेति सूचितम्। घटत्वत्वस्य शक्यतावच्छेदकत्व कल्पनायां यद्यपि गौरवं भवति तथापि तदिष्टापत्तिग्रस्तमेवेत्याह-धर्ममात्रमितीति। गोत्वगोत्वत्वादि धर्ममात्रं धर्मत्वेन रूपेण त्वादिभावप्रत्ययवाच्यं न तु तत्तद्रूपेण शक्त्यानन्त्यापत्तेः। अन्ये तु गोत्वादिजातिरपि गवादिद्रव्यनिष्ठो धर्मः, नीलादिगुणोऽपि घटादिद्रव्यनिष्ठो धर्मः, तथा पाकादिक्रियाऽपि चैत्रादिद्रव्यनिष्ठो धर्म इति जातिगुमक्रियासु द्रव्यनिष्ठधर्मत्वसाधारण्येनैकशक्तौ संभवन्त्यां जात्यादितिसृषु पृथकशक्तिकल्पने गौरवादस्तु जात्यादिनां धर्मत्वेन रूपेण त्वादिभावप्रत्ययवाच्यता। तथा च न शक्त्यानम्त्यम्। स च द्रव्यनिष्ठो जात्यादिर्धर्मो योग्यद्रव्येतरावृत्तित्वे सति सकलयोग्यद्रव्यवृत्तित्वादसाधारण इत्युच्यते। एवं गोत्वत्वादिधर्मोऽपि परम्परया द्रव्यवृत्तित्वादसाधारण इति घटत्वं घटत्वत्वमित्यादौ घटादिवृत्तिरसाधारणो धर्म इति बोध इति वदन्ति। त्वादिप्रत्ययप्रकृत्यर्थे प्रकारतामापन्नं धर्ममात्रं त्वादिभावप्रत्ययवाच्यमितीष्यत इत्यर्थः। कृत्स्नारथकमात्रशब्देनोभयविधस्यापि शक्यतावच्छेदकधर्मस्य संग्रहः। सच शक्यतावच्छेदको धर्मो गुरुर्लघुर्वा कीदृशोऽप्यस्तु न तत्र वै म्यं कर्तुं शक्यं मावग्रहणसामर्थ्यात्, कम्बुग्रीवादिमान्नास्तीति प्रतीत्या कम्बुग्रीवादिमत्त्वस्याभावप्रतियोगितावच्छेदकत्वस्वीकारेण गुरुधर्मस्याप्यवच्छेदकत्वस्वीकारे बाधकाभावाच्चेति भावः। तदेतदाह-न त्वत्र लघुगुरुविचार इति। वस्तुतस्तु गुरुधर्मेऽवच्छेदकत्वकल्पने गौरवमेव नास्तीत्याह-तत्तव्यक्तीति। राज्जौ सर्पवत्सर्वस्यापि जगतो ब्रह्मण्यारोपेण ब्रह्मसत्तैव सर्वत्रावभासते। सा च ब्रह्मसत्ता गोघटादितत्तद्व्यक्तिविशेषैः परिच्छिन्न सती गौत्व-घटत्व, गोत्वत्व-घटत्वत्वादिरूपेण व्यवहारविषया जायते। तदुक्तं वाक्यपदीये-संबन्धिबेदादिति। गोत्वादिधर्माश्रयाणां गवादिव्यक्तीनां भेदाद् भिद्यमाना-गवेतरावृत्तित्वे सति सकलगोवृत्तित्वेन भिन्नेव प्रतीयमाना गवादिषु विद्यमाना या ब्रह्मसत्ता सैव जातिरित्युच्यते। तस्यां जातिशब्दवाच्यायां सत्तायां सर्वे शब्दा वाचकत्वेन व्यवस्तिता इति तदर्थः। जातिः पदार्थ इति वादिनां मतेऽनुकूलमिदम्। सकलशब्दवाच्या ब्रह्मसत्तैवेत्येतद्विशदयति-तामिति। तत्तद्व्यक्तिविशेषोपरक्तां ब्रह्मसत्तामित्यर्थः। प्रातिपदिकार्थं धात्वर्थं च-क्रियां च प्रचक्षते-कथयन्ति, आकृत्यधिकरणन्यायेनेत्यर्थः। नित्या-उत्पत्तिविनाशादिविकाररहिता, अत एव सैव सत्ता महानात्मेत्युच्यते, त्वतलादयश्च भावप्रत्ययास्तामाहुरिति योजना। एवं च सर्वेषां धर्माणां ब्रह्मसत्तारूपत्वाद् ब्रह्मसत्तायाश्च नित्यत्वान्न तत्र गुरुलघुविचारावसर इति भावः। शब्दप्रवृत्तिनिमित्तरूपधर्मस्य त्वतलादिभावप्रत्ययवाच्यत्वे वार्तिककारसंमतिमाह-उक्तं चेत्यादिना। तस्य भावस्त्वतलाविति सूत्रे वार्तिककारैर्यदुक्तं तदनुवदति-यस्य गुमस्येत्यादिना त्वतलावितीत्यन्तेन। यस्य गुणस्येति। अत्र गुणपदं न रूपरसादिगुणपरं, किंतूपकाकपरिमित्याशयेनाऽऽह-विशेषणतया भासमानमिति। उक्तं च कैयटेन-\`गुणशब्देन यावान्, कश्चित्पराश्रयो भेदको जात्यादिः सर्व इह गृह्यते' इति। एवं च प्रकृतस्थले गुणशब्द उपसर्जनभूतार्थवाचक इति यावत्। भावादित्यस्यार्थं व्याचष्टे-आश्रयत्वादिति। द्रव्य इत्यस्यार्थमाह--विशेष्य इति। शब्दनिवेश इति व्याचष्टे-शब्दप्रवृत्तिरिति। यं जात्यादिमुपसर्जनभूतमर्थं पुरस्कृत्य शब्दोऽर्थमभिधातुं प्रवर्तत इत्यर्थः। तस्मिन् वाच्य इति। तादृशे विशेषणीभूते जात्यादावर्थे वाच्ये सतीत्यर्थः। त्वतलाविति। त्वतलादयो भावप्रत्यया भवन्तीति शेषः। ततश्च जात्यादिशब्दानां मध्ये कीदृशः शब्दात्कीदृशेऽर्थे त्वादिर्भावप्रत्ययः पर्यवसितस्तद्दर्शयति-तथा चेति। रूपादीति। आदिना रसगन्धादेर्गुणपरशुक्लादेश्च ग्रहणम्। जाताविति। रूपत्वशुक्लत्वादिजातावित्यर्थः। त्वादिर्भावप्रत्ययो भवतीति शेषः। गुण इति। गुणिपरशुक्लादिभ्यो गुण इत्यर्थः। गुणपरेभ्यस्तु तेभ्यो जाताविति ज्ञेयम्। अण्वादिशब्दा नित्यं गुणिपरा एवेति तेभ्यः परिमाणरूपे गुण एव त्वादिर्भावप्रत्ययः। परिमाणं चतुर्विधं-अणु पहद्दीर्घं ह्रस्वं चेत्यस्याण्वादिवस्तुवृत्ति अणुत्वादि परिमाणं चतुर्विधमित्यर्थो बोध्यः। पाचकादीति। क्रियाशब्देभ्यः क्रियायां, घटादिजातिशब्देभ्यस्तु जातौ त्वादिर्भावप्रत्ययो भवतीति बोध्यम्। रूपादिशब्दानामिति। यतो रूपादिशब्दानां जातिप्रकारकबोधजनकत्वमतस्तेभ्यो जातौभावप्रत्यय इति भावः। पाचकादीति। पाकक्रियाश्रयश्चैत्र इत्येवं क्रियायकारकबोधजनकत्वे क्रियाशब्देभ्यः कियायां भावात्ययः। संसर्गप्रकारकेति। कृदन्ते हि क्रियया नियमेन भेदप्रतीतेः पाचक इत्यादौ पाकक्रियासंबन्धवान् देवदत्त इत्येवं संबन्धप्रकारकबोधानुभवात्क्रियाकारकसंबन्धज्ञानादेव पाचकादिशब्दप्रवृत्तिरिति क्रियाशब्देभ्यः संबन्ध एव भावप्रत्यय इति संसर्गप्रकारकबोधजनकत्ववादिनां मतमिति भावः। सूपपादेति। त्वादिर्भावप्रत्ययो जातावेवेत्यादिनियमाभावादित्यशयः। तत्र-जात्यादिवाचकभावप्रत्ययान्तानां मध्ये। घटत्वत्वादिशब्देषु व्यक्तय एव त्वादिभावप्रत्ययवाच्या इति पक्षान्तरमाह-जातिवाचकानामिति। घटत्वादिशब्दानामित्यर्थः। प्राधान्येन जातिवाचकानामिति यावत्। यद्यपि घटादिशब्दा अपि जातिवाचका एव तथापि न ते प्राधान्येन जातिभाहूः, किंतु प्रकारतयेति भावः। एवं च जातिवाचकानामित्यस्य प्राधान्येन जातिवाचकानां त्वादिभावप्रत्ययानामित्यर्थः। पर्यवस्यति। व्यक्तय एवेति। त्वादिभावप्रत्ययाः शक्ताः। तादृशभावप्रत्ययानां शक्या जातिः। तादृशजातेः शक्यतावच्छेदकं घटत्वत्वादिकं न, किंतूपस्थितत्वात्त्वादिप्रत्ययप्रकृतिवाच्या घटादिव्यक्तय एव शक्यतावच्छेदिका भवन्ति। ब्रह्मसत्तारूपा या घटत्वजातिः सा घटत्वशब्दस्य शक्या, तस्यां शक्यताऽस्ति तादृशशक्यतावच्छेदकं तु घटव्यक्तिरेव। ब्रह्मसत्ताया व्यक्तिरूपोपाधिभिरेव भेद इति सिद्धान्ताच्चेति भावः। ननु शक्यनिष्ठस्यैव शक्यतावच्छेदकत्वं सर्वत्र दृश्यते। यथा शक्या गोव्यक्तिः, तन्निष्ठगोत्वस्य शक्यतावच्छेदकत्वम्। स्वेतरावृत्तित्वे सति सकलस्ववृत्तित्वात्। स्वपदेन गोव्यक्तिग्रहणेन लक्षणसमन्वयः। व्यक्तिनिष्ठा हि जातिः, न तु जातिनिष्ठा व्यक्तय इति कथं जातेरवच्छेदका व्यक्तय इति चेन्न। शक्यनिष्ठस्यैव शक्यतावच्छेदकत्वे प्रमाणाभावेन शक्याधिकरणस्यापि शक्यतावच्छेदकत्वे बाधकाभावात्। तथा च स्वेतरावृत्तित्वे सति सकलस्ववृत्तित्वरूपाधेयतासंबन्धेन व्यक्तीनां जात्यवच्छेदकत्वं सुवचमिति भावः। अत्र स्वपदेन व्यक्तिर्ग्नाह्या। यत्पूर्वं प्राधान्येन जातिवाचिनां घटत्वादिशब्दानां घटत्वत्वादिकं शक्यतावच्छेदक्त्वमुक्तं तदपेक्षयेदं पक्षान्तरमुक्तमिति ध्येयम्। एवं जातिगुणादिचतुर्विधेषु शब्देषु तत्र तत्र त्वाद्यर्थमुक्त्वा शाब्दबोधमाह-तथा चेति। घटत्वमित्यत्र प्रकृत्यर्थस्य घटत्वधर्मस्य स्वेतरासमवेतत्वविशिष्टनिखिलस्वसमवेतत्वसंबन्धेन प्रकारत्वादसादारणधर्मलाभ इत्याशयेनाऽऽह-घटवृत्तिरसाधारणो धर्म इति बोध इति। असाधारणधर्मत्वेन बोधो, नतु जात्यादिनेति भावः। प्रकारतया जातिवाचकघटशब्दाद् घटत्वावच्छिन्नो घट इति बोधात्तत्र घटत्वस्य प्रकारतया भानात्तत्रैव त्वादिर्भावप्रत्ययः, किंतु घटत्वस्य घटत्वात्मकविशेषरूपेण जात्यात्मकसामान्यरूपेण वा न बोधोऽपितु असाधारणधर्मरूपेण बोध इष्यत इत्याशयेनाऽऽहघटवृत्तिरसाधारणो धर्म इति बोध इति। बोध इत्यस्य घटत्वशब्दादिति शेषो बोध्यः। घटत्वशब्दाद् द्वितीयत्वादिभावप्रययचिकीर्षायां प्राधान्येन त्वादिभावप्रत्ययवाच्यघटत्वजातेरवच्छेदकं-घटव्यक्तिरिति तत्रैव द्वितीयभावप्रत्ययः। तथा च घटत्वत्वमित्यस्य घटव्यक्तिरित्यर्थात्प्राधान्येन घटव्यक्तिर्बुध्यत इति ज्ञेयम्। यदुक्तं \`सिद्धान्ते तु स्थितं पक्षद्वयं त्वादिषु तच्छुणु' इति तत्र द्वितीयं पक्षं वक्तीत्याशयेनाऽऽह-पक्षान्तरमिति। प्रकृतिजन्यबोधे जातिगुणादिवच्छब्दस्यापि प्रकारतया भासमानत्वात्तत्तच्छब्द एव त्वादिभावप्रत्ययवाच्य इति पक्षान्तरमित्यर्थः। यद्वेति-कारिकास्थयद्वाशब्दो यद्वाशब्दघटितवार्तिकसूच्नायेत्याह-तत्सूचनप्रयोजनकोऽपीति। तस्य-यद्वाशब्दघटितवार्तिकस्य, सूचनं प्रयोजनं यस्य स तथार्थक इत्यर्थः। अपिशब्दो घटादिवृत्तिरसाधारणो धर्मस्त्वादिवाच्य इति पूर्वोक्तपक्षसंग्राहकः। यद्वाशब्दघटितं वार्तिकमनुवदति-यद्वा सर्वे भावा इति। वार्तिकोक्तेरित्युक्त्याऽयं पक्षो वार्तिककारसंमत इति नात्राप्रामाण्यशङ्काऽपि कार्येति सूचितम्। बृहद्‌भूषणोक्तं वार्तिकव्याख्यानमाह-वन्तीति। वाचकत्वेनेति। वाचकतासंबन्धेनेत्यर्थः। प्रवर्तन्त इत्यस्यार्थेष्विति शेषः। धातूनामनेकार्थत्वाद्‌भूधातुरत्र प्रवृत्त्यर्थकः। प्रवृत्तिश्चात्र प्रयोगरूपा। तथाचार्थेषु वाचकत्वेन प्रयुज्यन्ते ते भावा इत्यर्थाद्भावशब्दोऽत्र शब्दार्थक इत्याह-भावा शब्दा इति। स्वेनार्थेनेति। स्वस्यार्थे, इत्यर्थः। भवन्तीत्यस्यार्थमाह-प्रवर्तन्त इति। एवं च सर्वे शब्दाः, स्वस्य वाच्यो योऽर्थस्तेन भवन्ति तत्र वाचकत्वेन प्रवर्तन्त इति वाच्योऽर्थः। अर्थप्रत्यायनायैव हि शब्दप्रयोगाच्छब्दप्रवृत्तावर्थस्य करमत्वविवक्षया स्वेनार्थेनेति तृतीयेति भावः। शब्दप्रवृत्तौ निमित्तभूतो योऽर्थः स च द्विविधः। वाच्यः प्रवृत्तिनिमित्तं च। वाच्यं च द्रव्यं शब्दो वा। प्रवृत्तिनिमित्तं त घटपटादिजातिशब्देषु घटत्वादिजातिः, पाचकादिशब्देषु क्तिया, राजपुरुषादिशब्देषु संबन्धः, डित्यादिषु संज्ञेत्यादिसर्वमनुभवानुरोधादवसेयम्। अत इति। यतः शब्दप्रवृत्तौ द्रव्य-शब्द-जात्यादिरूपोऽर्थो निमित्तमस्तीत्यतो हेतोरित्यर्थः। स इति। द्रव्य-शब्द-जात्यादिरूपोऽर्थ इत्यर्थः। तेषामिति। सर्वशब्दानामित्यर्थः। भाव इति। प्रवृत्तिनिमित्तमित्यर्थ इति समुदितोऽर्थः। एवं च जात्यादिवच्छब्दस्यापि शब्दप्रवृत्तौ निमित्तत्वाच्छब्दोऽपि शब्दप्रवृत्तिनिमित्तं भवति। सारे तु स्वेनार्थेनेत्यत्र स्वशब्द आत्मवाची न त्वात्मीयवाचीत्याशयेन स्वेन रूपेणेत्युक्तम्। शब्दस्य स्वं रूपं शब्द एव, न त्वर्थः, तस्याऽऽत्मीयत्वात्। तथा च शब्दाः स्वरूपे-शब्दस्वरूपेऽर्थे वाचकत्वेन प्रवर्तन्ते इति व्याख्यातम्। एतदनुरोधेन \`स तेषां भावः' इत्यत्र सः-शब्दस्वरूपात्मकोऽर्थः, तेषां--शब्दानाम्, भावः-प्रवृत्तिनिमित्तमित्यर्थ इत्युक्तम्। एतेन सर्वेषां शब्दानां शब्द एव प्रवृत्तिनिमित्तमिति स्पष्टमेवोक्तमिति भावः। ननु शब्दस्य प्रवृत्तिनिमित्तत्वं कथम्? शक्ये प्रकारस्यैव-शक्यार्थनिरूपितविशेषणस्यैव प्रवृत्तिनिमित्तत्वात्। यथा घटपदशक्योऽर्थः कम्बुग्रीवादिमान पदार्थः, तन्निष्ठविशेष्यतानिरूपितप्रकारता घटत्वे वर्तत इति कृत्वा घटत्वस्यैव घटपदप्रवृत्तिनिमित्तत्वादित्याशङ्कां दूरीकर्तुमाह-अयं माव इत्यादि। घटः, पटः शुक्लः, पाचकः, इत्यादौ जातिगुणक्रियाणां घटादिद्रव्यनिरूपितप्रकारतायाः सर्वानुभवसिद्धत्वात्तत्तुल्यन्यायेन शब्दस्यापि द्रव्यनिरूपितप्रकारतां साधयितुमाह-अर्थवादिति। जात्याद्यर्थवदित्यर्थः। यथा जात्यादिरर्थोद्रव्यनिरूपितविशेषणमिति प्रसिद्धमुदाहरणेषु तथा शब्दोऽपि द्रव्यनिरूपितविशेषणमित्यस्य प्रसिद्धमुदाहरणमाह-हरिहरनलेति। शब्देभ्य इति। हर्यादिवशिष्ठान्तशब्देभ्य इत्यर्थः। तत्तद्वाच्यः कश्चिदासीदिति। हर्यादीनाममिन्द्रियागोचरतयोन्द्रियार्थसंनिकर्षाभावेन हरित्वादिविशैषरूपेणानुपस्थित्या हरित्वादिविशेषधर्मावच्छिन्ने शक्तिग्रहाभावेन हरित्वादिधर्मप्रकारकशब्दबोधासंभवात्सामान्यरूपेणैव बोधोऽभ्युपेयः। इदं हरिहरनलादिपदं क्वचिच्छक्तं साधुपदत्वादिति सामान्यतोऽनुमित्यात्मकशक्तिग्रहसत्त्वात्। तत्र सामान्यत उपस्थितेऽर्थे विशेषणाकाङ्क्षायामन्यस्य हरित्वादेरसंभवादुपस्थितशब्दस्यैव विशेषणत्वमङ्गीकृत्य हर्यादिशब्दवाच्यः कश्चिदर्थ आसीदिति शब्दप्रकारकः सामान्यार्थविशेष्यकः शाब्दबोधोऽभ्युपगमनीय इति भावः। अन्यथेति। अर्थे शब्दस्य विशेषणत्वानङ्गीकार इत्यर्थः। ग्रामीणानामिन्द्रियगोचरतया संनिकर्षसत्त्बाद्बनौषधिषु शक्यतावच्छेदकजातिप्रकारकशक्तिग्रहसंभवान्नागरिकानित्युक्तम्। नागरिकाणां प्रायोऽसंनिकर्षेण जातिप्रकारकशक्तिग्राहासंभवाद्विशेषरूपेण वनौषधीनां ज्ञानासंभव इति भावः। नागरिकेत्युक्तिरपि विशेषरूपेणानभिज्ञपरा। तेन कस्यचिन्नागरिकस्य विशेषरूपेण बोधेऽपि न क्षतिः। अबोधकत्वापत्तेरिति। विशेषरूपेण शक्तिग्रहाभावात्काकजङ्घा-आखुपर्णी-अश्वकर्णात्यादीनामोषधिविशेषे रूढानां शब्दानां बोधजनकत्वं न स्यादित्यर्थः। द्रव्ये शब्दस्य प्रकारत्वाभ्युपगमे तु अश्वकर्णीत्यादिशब्दवाच्यः कश्चिदोषधिविशेष इत्येवं सामान्यतोऽर्थबोधजनकत्वं भवत्येवेति भावः। एवमेवेति। एतत्पदवाच्य इत्याकारक एव, पदप्रकारक एवेति यावत्। न तु-तत्तज्जात्यादिरूपेणेति। घटपटत्वादिविशेषरूपेणेत्यर्थः। छब्दप्रकारकबोधाभ्युपगमे यत्फलितं तदाह-तथा चोभयमिति। जात्यादि, शब्दश्चेत्युभयं शक्यमावच्छेदकमित्यर्थः। तत्र शब्दस्य शक्तिसंबन्धेन शक्यतावच्छेदकत्वं, जात्यादेस्तु यथायथं समवायादिसंबन्धेनेति बोध्यम्। यस्य-पुरुषस्य। तथा शक्तिग्रह इति। घटपटत्वादिजात्यादिविशेषरूपेण शक्तिग्रहो जातोऽतीत्यर्थः। तस्य-पुरुषस्य। जात्यादीति। जात्यादिविशेषरूपेणैवार्थोपस्थितिर्जायत इति बोधोऽपि विशेषरूपेणैव भवतीत्यर्थः। पदप्रकारक इति। विशिष्य नापेक्षित इति। घटपटत्वादिविशेषरूपेण नापेक्षित इत्यर्थः। यद्यपि स्वेनार्थेनेत्यत्र स्वशब्दो नाऽऽत्मीयवाची, किंत्वात्मवाचीत्यङ्गीकृत्य सर्वे भावाः सर्वे शब्दाः स्वेन रूपेण=शब्दस्वरूपेणार्थेन प्रवर्तन्त इति सारीयव्याख्यानानुसारेण शब्दस्यैव सर्वशब्दप्रवृत्तिनिमित्तत्वं लभ्यते तथापि घटत्वादिविशेषरूपेण गृहीतशक्तिकपुंसो घटादिपदाद् घटत्वादिप्रकारकबोधस्यानुभवसिद्धस्य सर्वजनीनत्वात्तदपलापस्य कर्तुमशक्यत्वात्प्रसिद्धार्थकशब्दस्थले प्रायः शब्दप्रकारकबोधस्याननुभवाच्च सारीयव्याख्यानानुसरणपक्षेऽपि जात्यादीनां शब्दप्रवृत्तिनिमित्तकत्वमङ्गीकरणीयम्। अप्रसिद्धार्थकशब्दस्थल एव प्रायः शब्दप्रकारकबोधदर्शनादिति भावः। ननु शब्दयकारकः शक्तिग्रहो यदि विशेषरूपेण नापेक्षितस्तर्हि केन रूपेणापेक्षितस्तदाह-किंत्विति। इत्यादिरूप एवेति। एतत्पदवाच्यः कश्चिदर्थ इत्येवंरूपः, एतत्पदवाच्यत्वरूपसामान्यरूपेणापेक्षित इत्यर्थः। विशिष्यागृहीतेति। नलत्वादिविशेषरूपेणगृहीता शक्तिर्येषां ते तथा, तेभ्यो नलादिशब्देभ्य इत्यर्थः। तथैवेति। पदप्रकारक एवेत्यर्थः। नलादिपदवाच्यः कश्चिदर्थ इति सामान्यतो नलादिपदवाच्यत्वेन नलादिपदानां शक्तिग्रहाच्छक्तिग्रहवैलक्षण्याद्बोधवैलक्षण्यमिति भावः। तथा चेति। शब्दस्य प्रकृतिजन्यबोधे प्रकारत्वे चेत्यर्थः। शब्दोऽपीति। अपिशब्दो जात्यादिसमुच्चायकः। त्वप्रत्ययार्थ इति। शब्दो जात्यादि च त्वतलादिभावप्रत्ययवाच्योऽर्थ इत्यर्थः। अन्ये तु येषां मते शब्दः प्रवृत्तिनिमित्तं, तेषां मते शब्दस्त्वादिभावप्रत्ययार्थः। येषां मते जात्यादिरूपोऽर्थः प्रवृत्तिनिमित्तं, तेषां मते जात्यादिस्त्वाद्यर्थ इत्याहुः। परे तु \`यद्वा सर्वे भावाः स्वेनार्थेन भवन्तीत्यादिवार्तिकवचनस्यायमर्थः-अत्र स्वशब्द आत्मीयपरः, न त्वात्मपरः। शब्दस्य द्विविधोऽर्थो वाच्यः-घटादिः प्रवृत्तिनिमित्तरूपश्च। तदन्यतराभिधाने त्वादिर्भावप्रत्ययः। तत्रान्त्यो घटत्वमित्यादौ। तत्र प्रकृतिरर्थपरैव। अर्थस्य घटादेः प्रत्ययार्थे जात्यादिरूपेऽन्वयसंभवात्। कृत्वं डित्थत्वमित्यादावाद्यः। तत्र प्रत्ययार्थानुपपत्त्या शब्दपरैव प्रकृतिः, शब्दपरात् क्वादिपदाद् व्यक्तिरूपेऽर्थे त्वादिर्भावप्रत्ययः। एवं च डित्थत्वडित्थशब्दयोः, कुत्वकुशब्दयोः पर्यायता। प्रकृत्यर्थप्रत्ययार्थयोः संबन्धस्त्वाद्यन्तसमुदायशक्य इत्यूचिरे। प्रपञ्चितमिति। बृहद्‌भूषणे विस्तरेण निरूपितम्॥ 51 ॥  
 इति वैयाकरणभूषणसाव्याख्यायां शांकर्यां त्वादिभावप्रत्ययार्थनिर्णयः।  
 रङ्गभट्टतनूजेन शंकरेम विनिर्मिते।  
 सारीयेऽस्मिन्‌विवरणे पूर्णस्त्वाद्यर्थनिर्णयः॥ 9 ॥  












.





   ***॥ अथअभेदैकत्वसंख्यानिर्णयः ॥***



 समासादिवृत्तावुपसर्जनपदोत्तरं विभक्त्यभावेनैकत्वादिसंख्याविशेषणामेकत्वत्वादितत्तीद्विशेषरूपेणाप्रतीतैः संख्यात्वेन सामान्यरूपेण सर्वसंख्यानां भानमभेदैकत्वसंख्येत्युच्यत इति। अत्रार्थे भर्तृहरिं प्रमाणत्वेनोदाहरति-उक्तं चेति संख्याविशेषाणां-एकत्वत्वादिविशिष्टानामेकत्वादिसंख्यानाम्। अविभागेन-अभेदेन, सत्त्वमवस्थानमित्यर्थः। अयं भावः-वाक्ये उपसर्जनपदानि विभक्त्यन्तान्येवेति विभक्त्यर्थसंख्याविशेषयुक्तं स्वार्थं प्रतिपादयतन्ति। वृत्तौ तु विशेषणीभूतस्वार्थकं प्रधानार्थमभिदधतीति तत्रोपसर्जनपदे विभक्त्यभावेन संख्याविशेषआणामेकत्वत्वादितत्तद्रूपेणाप्रतितेस्तेषामविभागेनावस्थानं गमयन्तीत्यनुसंधाय वृत्तौ विशेषणेऽबेदैकत्वसंख्यानिर्णयार्थमवतरणिकामारचयति-वृत्तिप्रसङ्गादिति। तथा च वृत्तिनिरूपणप्रसङ्गेन स्मृतस्य तद्धर्मस्याभेदैकत्वरूंख्याया निरूपणं नासंगतमिति भावः। तत्रेति वृत्तिघटकोपसर्जनपद इत्यर्थः। सिद्धान्तमिति। अभेदैकत्वसंखअयाप्रतीतिरूपं सिद्धान्तमित्यर्थः। दृष्टान्तेनेति। कपिञ्जलवाक्यार्थदृषअटान्तेनेत्यर्थः। उपपादयति-युक्त्या समर्थयति-अभेदैकत्वसंखअयाया इति। मतभेदेन भिन्नमभेदैकत्वसंखअयाशब्दार्थं निर्वक्ति-संखअयाविशेषाणामित्यादि। ययौषधिरसा इति। मधुनि-पाक्षिके। आहितशक्तय इति। आहिताः-स्थापिताः, शक्तयः-वातपित्तादितत्तदोषोपशमरूपकार्यभेदभिन्ना यैस्य इत्यर्थः। त्यक्तभेदा इति यावत्। अविभागेन-अभिन्नरूपेण। अभेदेनेति यावत्। तां संख्यां-अभेदैकत्वसंख्याम्। तादृशीं-प्राक्षिकनिष्ठाविभक्तसर्वरसावस्थितिसदृशीम्। विदुरित्यन्वययोजना। यथा सर्वे औषधिरसा मधुन्येकस्मिन् सर्वशक्तीरवस्थाप्य सर्वानुवृत्तरसत्वरूपैकधर्माश्रितत्वेनाविभागमैक्यमापन्ना इव वर्तन्ते तद्वत्समासादिवृत्तावुपसर्जनपदे सर्वसंख्याः सर्वानुवृत्तसंख्यात्वरूपैकधर्माश्रितत्वेनाभेदेमैक्यमिवाऽऽपन्नाः प्रतीयन्त इत्यर्थः। मधुनि सर्वरसानां रसत्वेन भानवदुपसर्जनपदे सर्वसंख्यानां संख्यात्वेन भानमिति यावत्। इत्येकमभेदकत्वसंख्याशब्दार्थमुक्त्वाऽपरमाहपरित्यक्तविशेषं वेति। वाशब्दः पक्षान्तरद्योतकः। सर्वरसावस्थितिजन्यस्य तत्तद्रोगादिनिवृत्तिरूपस्य फलस्यानुभवानुरोधेन मधुनि सर्वरससमवस्थितिकल्पनेऽप्यत्र सर्वसंख्याविशेषसत्त्वकल्पने मानाभाव इत्याशयेन वक्ति-परित्यक्तेति। द्विविधा हि संख्या, विशेषरूपा सामान्यरूपा च। तत्रैकत्वद्वित्वादिका विशेषरूपा। तत्तन्मात्रवृत्त्येकत्वद्वित्वत्वादिविशेषधर्मयुक्तत्वात्। संखअयात्वरूपधर्मयुक्ता संश्या सामान्यरूपा। एकत्वादिषु सर्वत्रानुगतसंख्यात्वरूपसामान्यधर्मावच्छिन्नत्वात्। यद्यपि \`निर्विशेषं न सामान्यमिति न्यायेन विशेषरहितं सामान्यं(प्लक्षत्वादिविशेषरहितं केवलवृक्षत्वं) नास्तीत्यर्थकेन सामान्यरूपा संख्या पृथग्दर्शयितुमशक्या, तथापि केनचित्कारणेनैकत्वादिविशेषाणां परित्यागेन यदा केवलसंख्यात्वसामान्यधर्मावच्छिन्ना संख्योर्वरिता भवति तदाऽसौ सामान्यरूपा पृथग्ज्ञातुं शक्या। सामान्यरूपैव च संख्या संख्यासामान्यमिति व्यवह्रियते। यथा संबन्धसामायन्ये षष्ठीत्यादौ कर्तृत्वकर्मत्वादिसंबन्धविशेषाणामविवक्षया परित्यागेनौर्वरितो यः संबन्धत्वसामान्यधर्मावच्चिन्नः संबन्धः सोऽसौ संबन्धसामान्यमित्युच्यते तद्वदिति भावः। एवं च परित्यक्ताः-केनापि कारणेनाज्ञाताः, विशेषा एकत्वत्वादिविशेषधर्मा यस्यैतादृशं यत्संख्यासामान्यं=सामान्यरूपा संख्या सैव च तत्-अभेदैकत्वसंखअयाशब्दवाच्यमित्यर्थः। अस्मिन्नप्यर्थे वाक्यपदीयं प्रमाणयति-भेदानां वेति। भेदानामिति। एकत्वत्वद्वित्वत्वादिविशेषधर्माणामित्यर्थः। परित्यागादिति। अग्रहणादित्यर्थः। अभानादिति यावत्। सः-एकत्वादिः। संख्यात्मा-संख्यात्वरूपसामान्यधर्मावच्छिन्नत्वासंख्यासामान्यस्वरूपः। तथाविधः अभेद्रैकत्वसंख्यापदव्यवहार्यः। भवतीति शेषः। अभेदैकत्वसंखअयापदव्यवहार्यत्वे संख्यात्मेति हेतुरुक्तः। यतः परित्यक्तैकत्वत्वादिविशेषधर्मकः स एकत्वादिः संख्यात्वसामान्यधर्मावच्छिन्नत्वात्संख्यासामान्यमित्येव प्रतीयतेऽतस्तादृशपदेन व्यवह्रियते इति भावः। ननु निर्विशेषसामान्याभावात्कथमिदमित्यत आह व्यापाराज्जातिभागस्येति। वृत्तावुपसर्जनपदे संख्यात्वरूपजातेरेव व्यापारात्संखअयात्वेनैवं रूपेण संख्याभानरूपव्यापारादित्यर्थः। भेदापोहेनेति। भेदस्यैक त्वत्वादिविशेषणधर्मस्यापोहो व्यावृत्तिस्तेन वर्तते नाम विशेषरहितसामान्यरूपेण वर्तत इत्यर्थः। अयं भावः-वृत्तावुपसर्जनपदार्थानामपि सत्त्वभूतत्वात्संख्यायोगावश्यकत्वेन। विशेषसंख्याभावेन च सामान्यसंख्यारूपस्य समस्तसंख्याविशेषानुगतभेदापोहरूपस्याभेदैकत्वस्य भानाद् राजपुरुष इत्यादौ मतद्वयेऽपि संख्यावान् राजपदार्थ इत्येतावत्प्रतीयते, न त्वव्ययार्थवदसंख्यो नापि घटादिवद्धिशेषसंख्यावच्छिन्न इति। संख्यात्वेनैव एकत्वादिसंखअयाप्रतितेर्विशेषाणां तत्तद्रुपेणप्रतीतेश्च भेदापोहोऽत्र बोध्य इति भावः। पूर्वं सर्वौषधिरसविशेषाणामेकत्र मधुनि संसर्गमिवोपसर्जनपदे सर्वसंख्याविशेषाणां संसर्गेणावस्थानरूपमभेदकैत्वमुक्तम्। अस्मिन् पक्षे संख्यात्वेन संख्याविशेषाणां भानं, मधुनि रसत्वेन रसविशेषाणां भानमिव। इदानीं तु सर्वसंख्याविशेषानुगतं भेदापोहरूपभेदैकत्वमुक्तमिति पूर्वस्माद्विशेषः। अस्मिन् पक्षे सर्वसंख्यात्वेन रूपेण संख्यासामान्यस्यैव भानं नतु विशेषस्येति बोध्यम्। संख्यासामान्यस्यैव भानं न विशेषस्येत्येतदेव समर्थयति-अगृहीतविशेषेणेत्यादिना। अगृहीतो विशेषः शुक्लत्वादिरूपो यस्य यन्निष्ठस्तादृशेन रूपेण। शुक्लत्वादिविशेषाज्ञानसमानाकालिकरूपत्वावच्छिन्नप्रतीतिगोचरेण सामान्यरूपेणेत्यर्थः। पटादी रूपवानित्युच्यते। शुक्लादिरिति। शुक्लत्वादिर्भेदरूपो योऽपोहोऽतदव्यावृत्तधर्मस्वरूपः स तु न गम्यते न प्रतीयत इत्यर्थः। यथा दूराद्रूपत्वेन रूपं प्रतीयते, न शुक्लकृष्णादिर्विशेषस्तथा राजपुरुष इत्यादिवृक्तावुपसर्जनपदे संख्यात्वेन सामान्यसंख्यैव प्रतीयते, न त्वेकत्वद्वित्वादिर्विशय इति भावः। एवमभेदैकत्वसंख्याशब्दार्थ निर्वर्ण्य तद्‌घटितकारिकार्थं प्रतिपादयति-अस्या इति। अभेदैकत्वसंख्याया इत्यर्थः। विगलितभेदायाः संख्याया अभेदैकत्वसंख्याशब्देन व्यवहार इति भावः। वृत्तौ-समासादिवृत्तौ भानं प्रतीतिर्युक्तिसिद्धेत्यर्थः। मतस्थितिरिति। दर्शनान्तर एतादृशसंख्याया अनङ्गीकाराद्‌वैयाकरणानामिति पूरितम्। अभेदैकत्वसंख्याया वृत्तौ भाने प्रमाणं युक्तिमाह-अयं भाव इत्यादिना। राजपुरुष इत्युक्ते राज्ञा राज्ञो राज्ञां वेति विशेषजिज्ञासाया अनुभवसिद्धत्वाद्विशेषजिज्ञासायाश्च सामान्यज्ञानपूर्वकत्वनियमाच्छब्दात्संख्यासामान्यप्रतीतेरावश्यकत्वमित्यर्थः। सामान्यज्ञानपूर्विकेति। सामान्यज्ञानकारणिकेत्यर्थः। तत्प्रतीतिरिति। सामान्यरूपेण-संख्यात्वरूपेण, तत्प्रतीतिः--संख्याप्रतीतिरित्यर्थः। आवश्यकीति। कारणीभूतसामान्यज्ञानमन्तरा विशेषीजज्ञासोदयासंभवादिति भावः। एवं च पीनत्वान्यथानुपपत्त्या राज्ञिभोजनमिव विशेषजिज्ञासान्यथानुपपत्त्या वृत्तावुपसर्जनपदात्संख्यात्वेन संख्याप्रतीतिः कल्प्यत इति तात्पर्यम्। बुध्यते च क्वचित्संखअयाविशेषोऽपि यथा द्विपुत्रस्त्रिपुत्र इत्यादौ। विशेषसंख्याबोधकाभावे चाभेदैकत्वं प्रतीयते। अयं भावः-संख्यात्वेन प्रतीयमाना संख्यैव संख्यासामान्यम्। एतदेव चाभेदैकत्वसंख्या। एकत्वादिषु सर्वत्र संख्यात्वेनैकरूपेणानुस्यूतत्वादेकस्वभावत्वेनाभेदमिवाऽऽपन्नं संख्यासामान्यमभेदकत्वसंख्याशब्देन व्यवह्रियत इति। अभेदैकत्वसंख्याशब्दव्युत्पत्त्याऽपि संख्यासामान्यमेवाभेदैकत्वमिति प्रतिपादयति-भेदः-द्वित्वत्रित्वादिसंख्याविशेषः, अभेदस्तदभावः, तद्विशिष्टमेकत्वमभेदैकत्वमिति व्युत्पत्तेः। यद्‌द्वित्वादिसंख्याविशेषाभानसमानकालिकैकत्वभावं तदेवाभेदैकत्वमित्यर्थादुपसर्जनपदार्थे संख्यात्वेन निरुक्तैकत्वमेव बुध्यते। विगलितभेदायाः सामान्यसंख्याया वृत्तावेकत्वेन प्रतीतौ दृष्टान्तमाह-कपिञ्जलेति। अश्वमेधे \`वसन्ताय कपिञ्जलानालभते' इति वाक्येन वसन्तदेवतामुद्दिश्य बहुत्ववाच्छिन्नकपिञ्जलालम्भनं विधीयते। बहुत्वं च त्रित्वचतुष्ट्वादिपरार्धपर्यन्तसंख्याव्यापको धर्मविशेषो, न तु त्रित्वचतुष्ट्‌वाद्यन्यतमत्वम्। ततश्च तावतां प्राप्तौ समुच्चयेनानुष्ठानासंभवात्तद्व्याप्यसंख्यास्ववतरदालम्भनं त्रित्वचतुष्ट्वादिषु विश्राम्यतीति स्वेच्छया त्रयश्चत्वारः पञ्च वेत्यनियता आलब्धव्या इति संशय्य, यो हि चतुष्ट्‌वादिसंख्यामुपादत्ते, न तेन तदन्तर्भूतं त्रित्वं वर्जयितुं शक्यम्। त्रित्वमुपाददानेन त्वन्तर्भूतं चतुष्ट्‌वादिकं वर्जयितुं शक्यम्। अतोऽवश्यंभावित्वाद् बहुत्वगणनायां प्रथमोपस्थितत्वाल्लाघवाच्च त्रय एवाऽऽलब्धव्या इति निर्णीय बहुत्वेन त्रित्वमेव बहुवचनार्थ इति सिद्धान्तितं मीमांसायामेकादशाध्याये प्रथमपादेऽष्टमाधिकरणे। तद्रूपेणव भानवदिति। बहुत्वगणनायां त्रित्वस्य प्रथमोपस्थितत्वेन बहुवचनेन त्रित्वमेव यथा भासते तथा प्रकृतेऽपि विशेषसंख्याबोधकाभावस्थले एकत्वस्य सर्वतः प्रथमोपस्थितत्वात्तत्त्यागे मानाभावाच्च संख्यात्वेनैकत्वमेव प्रतीयते। विगलितविशेषधर्मकस्यैकत्वस्यैवाभेदैकत्वपदार्थत्वादित्यर्थः। एवं निरुक्तरीत्या वृत्तावुपसर्जनपदे संख्यात्वेन सर्वसंख्यानां भानमिति मतं प्रमाणाभावात्पूर्वमेव दूषितम्। इदानीं विशेषजिज्ञासान्यथानुपपत्त्या वृत्तावुपसर्जनपदात्संख्यात्वेन संख्यासामान्यप्रतीतिरावश्यिकेति मतं दूषयति। वृत्तौ संख्यासामान्यरूपाभेदैकत्वसंख्याप्रतीतौ साधकत्वेन या विशेषजिज्ञासोक्ता सैवाऽऽदौ नानुभवपथमारोहति। येन तदनुरोधेन वृत्तौ निरुक्ताभेदैकत्वसंख्याभानं परिकल्प्येत। लिङ्गसंख्यान्वितं द्रव्यमित्युक्तेर्द्रव्यस्याव्यभिचारेण संखअयासहचरितत्वाद् यत्र यत्र द्रव्यत्वं तत्र तत्र संख्यावत्त्मित्यानुमानिकसंख्यासामान्यज्ञानान्निरुक्तजिज्ञासायाः संभवात् तत्र च विशेषजिज्ञासायाः स्वरसतः सिद्धत्वाभावेन स्ववासनाकल्पितत्वाद्विशेषजिज्ञासायां वृत्तिजन्यसामान्यज्ञानपूर्वकत्वनियमाभावाच्च न तादृशजिज्ञासाऽभेदकत्वसंख्याया वृत्तिवाच्यत्वं कल्पयितुं प्रभवति। विशेषजिज्ञासाया अनुभवसिद्धत्वाग्रहे तु वृद्धिमिच्छतो मूलमपि नष्टमिति न्यायापातः स्यादित्याह-तथात्वे वेति। राजपुरुष इत्यादिवृत्तौ संख्याविशेषजिज्ञासाया अनुभवसिद्धत्वाभ्युपगमे वेत्यर्थः। ज्ञानेच्छयोः समानप्रकारकत्वेनेति। अयं भावः-पूर्वं जानाति, तत इच्छतीत्यनुभवादिच्छां प्रति ज्ञानं कारणं, तज्ज्ञानं विना तदिच्छाया असंभवात्। तत्रापि जायमानं ज्ञानं यद्धर्मप्रकारकं यद्विशेष्यकं च भवति तद्धर्मप्रकारिकां तद्विशेष्यिकामेवेच्छां जनयति। एवं यद्धर्मप्रकारिका यद्विशेष्यिका चेच्छा भवति तद्धर्मप्रकारकं तद्विशेष्यकमेव ज्ञानं तादृशेच्छाकारणं भवति। यथा सुखत्वप्रकारिकायाः सुखविशेष्यिकाया इच्छायाः सुखत्वप्रकारकं सुखविशेष्यकं ज्ञानं कारणमित्येवं ज्ञानेच्छयोः समानप्रकारकत्वेन हेतुहेतुमद्भावस्य(कार्यकारणभावस्य)दृष्टत्वेन प्रकृतस्थले एकत्वत्वादिविशेषधर्मप्रकारकजिज्ञासायाः(ज्ञानेच्छायाः)कारणीभूतज्ञानेऽपि एकत्वत्वादिविशेषधर्मप्रकारकत्वस्यावश्याङ्गीकर्तव्यतया वृत्तावुपसर्जनपदादेव एकत्वत्वादिविशेषधर्मावगतौ सत्यां तादृशजिज्ञासोदयात्यन्तासंभवाद्विशेषजिज्ञासामूलभूतस्य सामान्यज्ञानस्य नष्टत्वात्तदवलम्बिनी विशेषजिज्ञासाऽपि विनष्टेति वृद्धिमिच्छतो मूलमपि ते नष्टमिति न्यायानुकारि वृत्तावुपसर्जनपदात्संख्यात्वेन संख्याप्रतीतिकल्पनमित्यर्थः। तत्तद्रूपेणैवेति ज्ञानेच्छयोः समानप्रकारकत्वेन कार्यकारणभावनियमानुभवाद वृत्तावेकत्वत्वादितत्तद्विशेषरूपेणैव संख्याया वाच्यत्वस्य वक्तव्यत्वाद् वृत्तावुपसर्जनपदात्संख्यात्वेन सामान्यसंख्याप्रतीतिः(संख्यात्वप्रकारकसंखअयाविशेष्यकप्रतीतिः)सुतरां दुर्वचेति भावः। एतत्सर्वमनुसंधायैवोक्तं लघुमञ्जूषायां भट्टनागेशैः-एकार्थीभावबलादेव वृत्तावुपसर्जनपदार्थे संख्याबोधकप्रातिपदिकाभावे एकत्वादिरूपसंख्याविशेषानवगतिः। द्विपुत्र इत्यादौ दोषनिरासाय संख्याबोधकेत्यादिनिवेशः। संख्याविशेषप्रतीतौ पृथगुपस्तापकपदज्ञानस्य कारणत्वात्समासादिवृत्तौ च वाक्यवत्प्रातिपदिकापेक्षया पृथक्‌संख्योपस्थापकविभक्तिश्रवणरूपतत्कारणाभावान्न संख्याविशेषावगतिरित्यर्थः। तदुक्तं-वाचिका द्योतिका वाऽपि संख्यानां या विभक्त्यः। तल्लुक्यवयवे वृत्तौ संख्याभेदो निवर्तत इति। संख्याविशेषानवगतिरेवाभेदैकत्वसंख्या। अभेदैकत्वसंख्येत्यस्य भेदसहचरितैकत्वादिसंखअयाविशेषस्याभानमित्यर्थः। न त्वभेदैकत्वसंख्याशब्दवाच्यमन्यत्किंचित्संख्यासामान्यमस्ति। एतेन वृत्तावुपसर्जनपदात्संख्यासामान्यप्रतीतिरपि नास्तीति स्पष्टमेव बुध्यते। ननु कथं तर्हि वृत्तावेकानेकव्यक्तिभानमिति चेत्-यथा घटा इत्यादितो बहुत्वेनैव कदाचित्त्रयाणां चतुर्णां वा भानं तात्पर्यवशात्, ननु कदाचिदपि त्रित्वचतूष्ट्‌वादिना। तथा वृत्तौ राजपुरुष इत्यादौ राजत्वादिनैवेकानेकव्यक्तिभानं तात्पर्यवशान्नतु कदाचिदप्येकत्वादिनेति ज्ञेयम्। अत एव भाष्ये संख्याविशेषानवगतिरेवोक्ता, न त्वेकानेकार्थानवगतिः। अत एव च प्रकगृह्यसंज्ञासूत्रे भाष्ये कुमार्यगारमित्यादौ विग्रहे द्विवचनान्तत्वेऽपि एकार्थीबावबलाद् वृत्तौ द्वित्वाबोधः किंतु कुमारीत्वेन कुमारीद्वयबोध इत्युक्तं संगच्छत इति तात्पर्यम्॥ 55 ॥  
 इति वैयाकरणभूषणसारव्याख्यां शांकर्यामभेदैकत्वसंख्यानिर्णयः।  
 रङ्गभट्टतनूजेन शंकरेण विनिर्मिते।  
 अभेदैकत्वसंख्याया ग्रन्थेऽस्मिन्निर्णयः कृतः ॥ 11 ॥















.





   ***॥ अथ क्त्वाद्यर्थनिर्णयः ॥***



 सिंहावलोकनन्यायेन प्रातिपदिकान्तःपातिप्रत्ययार्थनिरूपणस्मरणप्रसङ्गादाहक्त्वाप्रत्ययादेरिति। निरूपयति-प्रतिपादयति-अव्ययकृत इत्युक्तेरिति। तुमुन्नादय इति। अवतरणिकायां प्रतिपदोक्तत्वेन क्त्वाप्रत्ययोपादानं तु तद्विषये वक्तव्यबाहुल्याद् ब्राह्मणवसिष्ठन्यायेन प्राधान्यद्योतनायेति बोध्यम्। ननु तुमुनादीनां धातोर्विधानाद्धात्वर्थफलेऽपि प्रकृत्यर्थत्वाविशेषात्तत्राप्यर्थे तुमुनादयः स्युरत आह-भाव इति। धात्वर्थप्रधाने व्यापार इत्यर्थः। आदिपदं क्त्वादिसंग्रहार्थम्। तुमुनादीनां व्यापारार्थकत्वे प्रमाणं वक्तिं-अव्ययकृत इति। वार्तिकादिति। अव्ययसंज्ञाप्रयोजकाः कृत्प्रत्यया भाव भवन्तीति वार्तिकार्थः। भाष्यकारा अपि तुमुनादीन् भाव एवाभ्युपगच्छन्ति। परंतु तुमुनादेरसत्त्वभूत एव भावोऽर्थः। पाक इत्यादाविव तुमुनाद्यर्थे लिङ्गसंखअयान्वयाननुभवात्। तथा च धात्वर्थानुवादक एव तुमुनादिरिति पर्यवस्यति। तुमुन्ण्वुलौ क्रियायां क्रियार्थायामिति तुमुन्विधायकं सूत्रम्। अस्यार्थः-अर्थः प्रयोजनं यस्याः सा क्रियार्था। तादृश्यां क्रियायामुपपदे सति क्रियाफलकक्रियावाचक उपपदे सति धातोः-अर्थात्‌फलभूतक्रियावाचकाद्धातोर्भविष्यत्यर्थे तुमुन्ण्वुलौ भवत इति। अत्र क्रियार्थायां क्रियायामित्युक्तेरुद्देश्यत्वरूपतादर्थ्यमपि तुमुन्‌द्योत्यम्। तच्च संसर्गः। प्रकृत्युपपदार्थयोस्तादर्थ्यवत्समानकर्तृत्वमपीहाभिधानबललभ्यः संसर्गः। क्रियान्तराकाङ्क्षानुत्थापकतावच्छेदकरूपवैजात्येन तु न भानम्। तुमुनर्थे क्रियान्तराकाङ्‌क्षादर्शनात्। कारकान्वययोग्यतावच्छेदकवैजात्येन तु भानमस्त्येव। एतद्विहितो ण्वुल् कर्तर्येव। कृष्णं द्रष्टुं याति, कृष्णं दर्शको यातीत्यादौ कृष्णकर्मकं भविष्यद्दर्शनोद्देश्यकं दर्शनकर्तृकर्तृकं यानम्, कृष्णकर्मकभविष्यद्दर्शनकर्तृकर्तृकं तद्दर्शनोद्देश्यकं यानमिति रीत्या बोधः। घञादिवाच्यो भावः सिद्धावस्थापन्न एव। पाक इत्यादौ सर्वसंख्यादियोगदर्शनात्। सिद्धत्वं च क्रियान्तराकाङ्क्षोत्थापकतावच्छेदकं यद्बैजात्यं तद्रूपवत्त्वमित्युक्तं प्राक्। तत्रापि प्रकृत्या साध्यावस्थापन्नस्यैवोपस्थितिः। अत एवौदनस्य पाक इत्यत्र ओदनस्येत्यस्य कारकषष्ठीत्वं, भोक्तुं पार दत्यादौ तुमुन् सिद्धश्च संगच्छते। ननु पाक इत्यादिघञन्तोपस्थितसाध्यावस्थापन्नविक्लित्त्यनुकूलव्यापारस्यैकदेशत्वेन कथं तत्रौदनस्येत्यादिकारकाणामन्वयः, पदार्थः पदार्थनान्वेति नतु पदार्थैकदेशेनेतिन्यायादिति चेन्न। तन्न्यायस्य क्रियातिरिक्तविषय एव स्वीकारत्। अत एव भोक्तुं गतः, देवदत्तेन ग्रामो गतः, कृतपूर्वी कटमित्यादौ कारकाणां गुणभूतक्रियायामन्वयोऽनुभूयमानः संगच्छते। वस्तुतो भोक्तुं पाक इत्याद्यसाध्वेव। क्रियार्थायां क्रियायामित्युक्तत्वान्प्रत्यासत्त्या निमित्तनिमित्तिक्रिययोरेकजातीयत्वलाभेन यथा तुमुन्‌प्रत्ययप्रकृतिभूतधातूपस्थाप्या निमित्तिक्रिया स्वप्रकृतिकतुमुनर्थं प्रत्यगुणीभूता साध्यावस्थापन्ना गृह्यते तथा उपपदभूताया निमित्तक्रियाया अपि स्वप्रकृतिकप्रत्ययार्थं प्रत्यगुणीभूतायाः साध्यावस्थापन्नाया एव ग्रहणात्। एतदनुसंधायैव शब्देन्दुशेखरे तुमुन्ण्वुलावितिसूत्रे भट्टनागेशैरुक्तं निमित्तभूतोपदक्रिया चात्र तिङ्‌न्तोपस्थाप्यैवेति। भोक्तुं गत इत्यादौ चोपपदभूता निमित्तक्रिया गमिधातूपस्थाप्या, सा च स्वप्रकृतिकक्तप्रत्ययार्थकर्तारं प्रति गुणभूतेति न तादृशक्रियोपपदे सति तुमुनः साधुत्वमिति भावः। एवं च तुमुन् धात्वर्थानुवादक एव। अत एव घञादिवाच्यो भावो बाह्यः प्रकृत्यर्थात्, तुमुनादिवाच्यस्त्वाभ्यन्तर इत्युक्तं तुमर्थ इति सूत्रे भाष्ये। एवोक्त्वाणमुलादीनामप्यसत्त्वभूतो भाव एवार्थः। ननु क्त्वाप्रत्ययस्यासत्त्वभूतभावमात्रार्थकत्वस्वीकारे समानकर्तृकयोः पूर्वकाल इत्यादीनां वैयर्थ्यापत्तिरित्याशङ्कते-नन्वित्यादि। का गतिरिति। पूर्वकाल इत्यादीनामुपादानात्पूर्वकालादीनां क्त्वाप्रत्ययवाच्यता प्रतीयते। भावमात्रार्थकत्वे तु तदसंगतिः। अतः कर्तृत्वादेः क्त्वाप्रत्ययवाच्यत्वं स्वीकार्यम्। क्त्वाप्रत्ययस्य कर्तृरूपार्थवाचकत्वादेव रोटिकाः पक्त्वाऽहं भोक्ष्य इत्यत्रास्मच्छब्दात्तृतीया न। क्त्वाप्रत्ययेन पाककर्तुरभिधानात्। पाककर्तुर्भोजने स्वनिष्ठकर्तृत्वनिरूपकतासंबन्धेनान्वयातसमानकर्तृकत्वमपि लभ्यत इत्याशयेनाऽऽह-समानकर्तृकत्वादीति। क्त्वाविधायकं तु \`समानकर्तृकयोः पूर्वकाले' इति सूत्रम्। तदर्थस्तु-समानकर्तृकयोरिति निर्धारणे षष्ठी। पूर्वकाल इति कर्मधारयः। समान एकः कर्ता ययोस्तौ, तयोः समानकर्तृकयोः क्रियारूपार्थयोर्मध्ये पूर्वकालविशिष्टक्रियारूपार्थवृत्तेर्धातोः क्त्वाप्रत्ययो भवतीति। तथा च पूर्वकालः क्त्वाप्रकृत्यर्थे प्रकारः। पूर्वकाल इत्यस्य स्थाने भूत इति तुनोक्तं, लाघवानादरात्। भूतत्वेन बोधाननुभवाच्च। तुमुन्वत्क्त्वाप्रकृत्यर्थक्रिया क्रियान्तरे विशेषणं धातुसंबन्धाधिकारात्। विशेष्यविशेणभावश्च संबन्धमन्तराऽनुपपन्न इति क्त्वाप्रकृत्यर्थस्याऽऽनन्तर्यसंबन्धेन धात्वन्तरार्थेऽन्वयः। एवं च षष्ठ्याः संबन्धवाचकत्ववत्क्त्वादीनामपि समानकर्तृकत्वादिरूपसंबन्धवाचकत्वं वक्तुं शक्यमिति नवीनाः। प्राचीनास्तु समानकर्तृकयोः क्रयारूपार्थयोर्मध्ये पूर्वकालसंबन्ध्यर्थवाचकाद्धातोः क्त्वेत्यर्थः। पूर्वकाल इति च बहुव्रीहिरित्याशयः। ततश्च वाक्यशक्योक्तसंबन्धतात्पर्यग्राहकाः क्त्वादय इत्यभिप्रेत्याऽऽह-अयं भाव इति। एकवाक्यतेति। भविष्यद्भोजनफलिका वर्तमानकालिकी पाकक्रिया, भोजनोत्तरकालिकं वर्तमानं व्रजनमित्येवंरीत्या एकक्रियामुख्यविशेष्यकबोधानमवादेकवाक्यतेत्यर्थः। सर्वसिद्धा-सर्वानुभवसिद्धा। नतु भुङ्क्ते पचति चेतिवदेककर्तृकं भोजनं, एककर्तृकं च पचनमित्येवं क्रियाद्वयमुख्यविशेष्यका भिन्नवाक्यतेति भावः। सा चैकवाचक्यता भोजनपाकक्रिययोर्विशेषणविशेष्यभावमन्तरा नोपपद्यत इत्याह-अन्यथेति। विशेषणविशेष्यभावं निनाऽप्येकवाक्यत्वाङ्गीकार इत्यर्थः। एकवाक्यतापत्तेरिति। एककर्तृका वर्तमानकालिकी भुजिक्रिया, एककर्तृका वर्तमानकालिकी व्रीजिक्रियेति क्रियाद्बयमुख्यविशेष्यताशाली बोधोऽनुभवसिद्धः, नतु तत्रैकमुख्यविशेष्यताशालिरूपैकवाक्यताऽनुभवसिद्धेत्यर्थः। एवं च विशेषणविशेष्यभावोपपादकः संबन्धोऽवश्यं वक्तव्य इत्याह-तथा चति। तयोरिति। भुजिपचिक्रिययोरित्यर्थः। विशेषणविशेष्यभावनिरूपकः संबन्धः समानकर्तृकत्वपूर्वोत्तरकालित्ववदन्योऽपि बहुविधः संभवतीति सोऽपि क्त्वाद्योत्य इत्याशयवानाह-जन्यत्वमित्यादि। सामानाधिकरण्यमिति। एकाश्रयवृत्तित्वमित्यर्थः। एककर्तृकत्वमिति यावत्। पूर्वोत्तरभाव इति। पूर्वकालवृत्तित्वोत्तरकालवृत्तित्वसमुदाय इत्यर्थः। व्याप्यत्वमिति। भोजनजनिकेति। भोक्तुं पचतीत्यत्र भोजनपचनक्रिययोर्जन्यजनकभावः संबन्धः, स च तुमुन्‌द्योत्यः। तुमुन्ण्वुलायित्यत्र क्रयार्थायामित्युक्तः। क्रियार्थत्वं च जन्यजनकभावरूपमिति भावः परे तूद्देश्यत्वनिरूपकत्वरूपं तादर्थ्यं तुमुनादिद्योत्यं संसर्गतया भासते, तच्च-तदिच्छाधीनेच्छानिषयत्वम्। भोजनेच्छाधीनेच्छाविषयत्वात्पाकस्य भोजननिष्ठोद्देश्यत्वनिरूपकत्वम्। भविष्यत्त्वमपि तुमुन्‌द्योत्यम्। तुमुन्ण्वुलावित्यत्र भवित्यतीत्यनुवृत्तेः। तथा च भविष्यद्भोजनोद्देश्यको भोजनकर्तृकर्तृकः पाक इति बोधः। भोजनजन्येति। भुक्त्वा तृप्त इत्यत्र भोजनतृप्त्योर्जन्यजनकभावसंसर्गद्भोजनजन्या या तृप्तिस्तदाश्रय इत्यर्थः। गत्यर्थाकर्मकेति कर्तरि क्तप्रत्ययविधानात्। ननु भुक्त्वा तृप्त इत्यत्र तत्कर्तृकभोजनानन्तर्यवती या तृप्तिस्तदाश्रय इत्येवमानन्तर्यसमानकर्तृकत्वयोरेव संसर्गतया भानमस्तु किं गुरुशरीरस्य जन्यत्वस्य संसर्गतया भानस्वीकारेणेत्यत आह-अत एवेति। जन्यत्वस्य संसर्गतया भानस्वीकारदेवेत्यर्थः। न प्रयोग इति। भोजनजन्यतृप्तौ जलपानानन्तर्यसत्त्वेऽपि पीत्वा तृप्त इति न प्रयोगो भवति। निरुक्ततृप्तौ जलपानजन्यत्व भावादित्यर्थः। य एव भोजनाश्रयः स एव तृप्त्याश्रय इति भोजनतृप्त्योरेकाश्रयवृत्तिरूपसामानाधिकरण्यस्य संसर्गतया प्रतीतेः समानकर्तृकत्वमपि लब्धमिति बोध्यम्। सामानाधिकरण्यं च संसर्ग इति। तथा च भुक्त्वा व्रजतीत्यत्र तत्कर्तृकपूर्वकालवृत्तिभोजनोत्तरकालवृत्ति तत्कर्तृकं व्रजनमिति बोधः। पूर्वोत्तरकालवृत्तित्वं सामानाधिकरण्यं चेति द्वयस्य संसर्गत्वेन भानाद्यादृशो बोधाकारः संपद्यते तमाहभोजनसमानेति। भोजनेन समानाधिकरणमाश्रयो यस्या व्रजनक्रियायाः सेत्यर्थः। य एव भोजनक्रियाया आश्रयः स एव व्रजनक्रियाया आश्रय इति भावः। तदुत्तरकालिकीति। पूर्वकालवृत्तिभोजनोत्तरकालिकी व्रजनक्रियेत्यर्थः। मत्प्रसूतिमनाराध्य प्रजेति त्वां शशाप सा(रघु वं. स.1 श्लो.77)अस्य, अवजानासि मां यस्मादतस्ते न भविष्यतीति पूर्वार्धम्। अत्र स्थितस्येत्यध्याहारः। मत्प्रसूतिमनाराध्य स्थितस्य ते प्रजा न भविष्यतीति सुरभिकर्तृको राजकर्मकः शाप इत्यर्थः। तथा च स्थितिक्रियामादाय समानकर्तृकत्वादेर्निर्वाहान्न क्त्वाप्रत्ययानुपपत्तिः। तथा च स्थितिक्रियामादाय समानकर्तृकत्वादेर्निर्वाहान्न क्त्वाप्रत्ययानुपपत्तिः। तथा च मत्प्रसूतिकर्मकाराधनाभावसमानाधिकरणा या स्थितिस्तादृशस्थित्याश्रयाभिन्नत्वत्संबन्धी भविष्यत्प्रजाकर्तृकभवनाभाव इति बोधः। पूर्वोत्तरकालवृत्तित्वेऽव्यवधानांशोऽपि निवेशनीयः। तेन पूर्ववर्षोत्पन्नं श्वशुरगृहे भोजनं सांप्रतिकवर्षाधिकरणकं च व्रजनमादाय श्वशुरगृहे भुक्त्वा व्रजतीति न प्रयोगः। तादृशभोजनव्रजनयोदर्धिर्घकालकृतव्यवधानसत्त्वादित्यर्थः। अव्यवधानं च तात्पर्यवशात्क्वचिद्दण्डेन क्वचिन्मुहूर्तेन क्वचित्प्रहारहरादिना यथायथं ग्राह्यम्। तेनाद्य भुक्त्वा श्वो गन्तेति न प्रयोगानुपपत्तिः। नन्वेवं पूर्वोत्तरकालत्वादेः संसर्गत्वाङ्गीकारे मुखं व्यादाय स्वपितीति प्रयोगो न स्यात्। स्वापकाल एव मुखव्यादानमिति व्यादानस्य स्वापपूर्वकालत्वाभावात्। तथाऽधीत्य तिष्ठतीति प्रयोगस्याप्यनुपपत्तिः। अध्ययनस्थित्योः सहभावेनावस्थानादध्ययनानन्तर्यस्य स्थितावसत्त्वादित्याशयवानाह-अधीत्य तिष्ठतीत्यादि। अत्राध्ययनसहितस्थिष्ठतीति बोधः। न त्वादावध्ययनं कृत्वा तदुत्तरकाले तिष्ठतीत्यर्थः। यदा हि तत्कर्तृकाध्ययनोत्तरकालिकत्वेन तत्कर्तृकस्थितिर्बोदनीयत्वेन विवक्ष्यते तदाऽधीत्य तिष्ठतीति प्रयोगो भवत्येव। अत्रत्यप्रयोगस्तु यदा यदा तिष्ठति तदा तदाऽध्ययनसहभावेनैव तिष्ठतीत्यर्थबोधनविवक्षयेति भावः। एवं मुखं व्यादाय स्वपितीत्यत्रापि यदा यदा हि स्वपिति तदा तदा तु मुखव्यादानसाहित्येनैव स्वपितीत्यर्थविवक्षेति बोध्यम्। तथा च \`अभावकालेऽप्रयोगात्' पूर्वकालिकाध्ययनस्वापोत्तरकालिक्यौ स्थितिस्वापक्रिये इत्यर्थबोधनेच्छया निरुक्तप्रयोगयोरकरणादित्यर्थः। न तु तादृशेऽर्थ तादृशेप्रयोगौ न भवत इति भावः। अत्र यदा यदेति वीप्सया स्थितिस्वापयोर्व्याप्यत्वं, तदा तदेत्यनेन चाध्यनव्यादानयोर्व्यापकत्वं च सूचितम्। एवं च व्यापकमध्ययनं विना कदापि न तिष्ठति, किंतु निरन्तराध्ययनशालीत्यर्थः। तथा मुखव्यादानं व्यापकं विना कदापि न स्वपिति, किंतु निरन्तरमुखव्यादानवत्स्वापशलीत्यर्थ इति भावः। कालविशेषावच्छिन्नेति। तत्तत्कालविशेषावच्छिन्नं यत्तत्कर्तृमध्ययनं मुखव्यादानं च, तन्निष्ठव्यापकतानिरूपितव्याप्यता तत्कर्तृकस्थितिस्वापयोर्बुध्यत इति तत्र व्याप्यत्वं सामानाधिकरण्यं च संसर्ग इति भावः। एवं च स्वसमानाधिकरणात्यन्ताभावप्रतियोगित्वादध्ययनं व्यादानं च व्यापकम्। स्वं-तत्कालविशेषावच्छिन्नौ स्थितिस्वापौ, तदधिकरणं-तादृग्‌देवदत्तः, तन्निष्ठो योऽत्यन्ताबावः-अध्ययनमुखव्यादानयोरत्यन्ताभावो नाऽऽयाति, देवदत्ते तयोः सत्त्वात्। अपितु घटात्यन्ताभावः,प्रतियोगी घटः, अप्रतियोगि अध्ययनं मुखव्यादानं च, अप्रतियोगित्वं च तयो रिति कृत्वा स्थितिस्वापनिरूपितव्यापकत्वमध्ययनमुखव्यादानयोर्वर्तते। तथा स्वाभाववदवृत्तित्वं व्याप्यत्वम्। स्वं-अध्ययनमुखव्यादाने, स्वाभावः-अध्ययनव्यादानयोरभावः, स्वाभाववान्-तादृग्देवदत्तः, तद्‌वृत्तिगमनपचनादि, तदवृत्ति--स्थितिस्वापौ, तदवृत्तित्वं स्थितिस्वापयोरिति कृत्वा अध्ययनव्यादाननिरूपितं व्याप्यत्वं स्थितिस्वापयोर्बोध्यम्। ततश्च कालविशेषावच्छिन्नेत्यादिग्रन्थस्यायमर्थः-तत्कालवाच्छिन्नस्वाधिकरणोनिष्ठात्यन्ताभावप्रतियोगितानवच्छेदकाध्ययनमुखव्यादानत्ववत्सामानाधिकरण्यरूपं व्याप्यत्वं स्थितिस्वापनिष्ठं तद्बोधादिति। एवं चेति। जन्यत्वादीनां संसर्गतया भाने चेत्यर्थः। अन्यलभ्यत्वादिति। वाक्यशक्तिलभ्यत्वान्न तेषां क्त्वाप्रत्ययवाच्यत्वमिति परममूले यदुक्तं \`अव्ययकृतो भावे' भवन्तीति तत्सम्यगेवेति भावः। इतमत्र बोध्यम्-समानकर्तृकेतिसूत्रविहितक्त्वान्तप्रयोगस्थले समानकर्तृकत्वापूर्वोत्तरभावयोः संसर्गतया भानं सार्वत्रिकम्। जन्यत्वादीनां तु तात्पर्यवशात्क्वचिदेव तथा भानमिति। एतावता वाक्यार्थवर्णनेन यत्फलितं तदाह--एंवं चेति। समानकर्तृकत्वादीनां क्त्वादिप्रत्ययवाच्यत्वाभावे चेत्यर्थः। प्रकृत्यर्थक्रिययोरिति। प्रकृत्यर्थश्च क्रिया चेति द्वंद्वः। अथवा क्त्वाप्रत्ययस्य समभिव्याहृतक्रियावाचकघटकतप्रत्ययस्य च प्रकृतिर्ग्राह्या। तथा च प्रकृत्योरर्थौ ये क्रिये तयोरित्यर्थ इति नासंगतिः। संसर्गे-समानकर्तृकत्वादिरूपे वाक्यशक्त्योक्तसंबन्धे। तात्पर्यग्राहकत्वेन द्योतकाः क्त्वाप्रत्ययादय इत्यर्थः। निरुक्तसंबन्धद्योतकत्वमेव क्त्वादीनां नतु वाचकत्वमिति भावः। अत एवेति। क्त्वादीनां सयानकर्तृकत्वादिसंबन्धद्योतकत्वादेवेत्यर्थः। भाष्यप्रतीकमिति। समानकर्तृकयोरिति सूत्रे-इह कस्मान्न भवति पूर्व भुङ्क्ते पश्चाद् व्रजति' इत्यत्र भोजनव्रजनयोः समानकर्तृकत्वेन पूर्वोत्तरकालिकत्वेन च क्त्वामापाद्य तत्समाधानार्थं स्वशब्देनोक्तत्वान्न' इत्युत्तरितम्। तदर्थस्त्वयम्-स्वं-क्त्वाप्रत्ययबोध्यार्थः पूर्वोत्तरकालः, तद्वाचकः शब्दः-पूर्वं पश्चादिति च, तेन पूर्वोत्तरकालस्योक्तत्वादुक्तार्थानामप्रयोग इति न्यायात्क्त्वाप्रत्ययो न भवतीति। पौर्वापर्यकाले द्योत्य इति। नतु विषय इति। प्रयोगघटकशब्द्रबोध्ये पौर्वापर्ये क्त्वादिर्न विधीयते, किंतु द्योत्ये विधीयत इति कैयटश्च। अत्र पूर्वपश्चाच्छब्दाभ्यां पौर्वापर्यस्योक्तत्वान्न क्त्वा इत्यर्थः। अनेन भाष्यकैयटग्रन्थेन पूर्वोत्तरकालत्वादेर्द्योतकत्वमेव क्त्वादीनां, नतु वाचकत्वमिति स्पष्टमेव सूचितमिति संसर्गतयैव भानं भाष्यकैयटसंमतमिति भावः। क्त्वाप्रत्ययार्थविषये यन्मतान्तरं तद्‌दूषयितुमनुवदति-यत्त्विति। समानकर्तृकयोरिति बहुव्रीहिः। क्रियारूपार्थोऽन्यपदार्थः। पूर्वकाल इति च पूर्वः कालो यस्येति षष्ठ्यर्थे बहुव्रीहिः। तथा च समानकर्तृकयोः क्रियारूपार्थयोर्मध्ये पूर्वकालसंबन्धिक्रियारूपार्थवाचकाद्धातोः क्त्वेत्यर्थात्‌क्रियाया धातुनैव लाभात्तत्तत्क्रियाकर्तृकर्तृकत्वरूपं समानकर्तृकत्वं क्त्वाप्रत्ययवाच्यमित्यङ्गीकर्तव्यम्। समानकर्तृकेत्युपादानात्समानकर्तृकत्वस्य क्त्वावाच्यत्वप्रतीतेरिति भावः। कर्तृकर्तृकत्वस्य वाच्यत्वमनादृत्य द्योतकत्वाभ्युपगमे बाधकमाह-अन्यथेति। समानकर्तृकत्वस्य क्त्वावाच्यत्वानभ्युपगम इत्यर्थः। तृतीयाप्रसङ्ग इति। ओदनं पक्त्वेति क्त्वाप्रत्ययेन कर्तुरनभिधानादहमित्यस्मच्छब्दात्कर्तरि तृतीयायाः प्रसङ्गः स्यादित्यर्थः। ननु अनभिहित इत्यत्राभिहिते नेति प्रसज्यप्रतिषेधाश्रयणे भोक्ष्य इति तिङा कर्तुरुक्तत्वान्न ययेति तृतीयापत्तिरित्याह-न चाऽऽख्यातेनेति। अनभिहित इत्यत्राभिहिते नेत्येवं प्रसज्यप्रतिषेध आश्रयितुमशक्यः, वाक्यभेदादिदोषग्रस्तत्वात्। तथा च भोक्ष्य इति भुजधातूत्तरतिङा भुजिक्रियाकर्तुरुक्तत्वेऽपि पचिक्रियाकर्तुरनभिधानेनाभिहितभिन्नत्वान्मयेति तृतीया दुर्वारा। कर्तुरेकत्वेऽपि कर्तृत्वनिरूपकक्रियाभेदात्कर्तृभेदेन पचिक्रियाकर्तुरनभिहितत्वमित्यर्थः। तदाह-अनभिहिते भवतीति। अत एवेति। अनभिहित इत्यत्र लाघवेन पर्युदासाश्रयणादेवेत्यर्थः। अनभिहित इत्यत्र पर्युदासाश्रयणे न केवलं लाघवं किंतुफलमप्यस्तीत्याह-प्रासादे आस्त इति। प्रसीदत्यस्मिन्निति प्रपूर्वकात्सद्‌धातोरधिकरणे हलश्चेति घञ्। उपसर्गस्य घञीति पूर्वपदस्य दीर्घः। अत्र प्रकृत्यर्थसदिक्रियानिरूपिताधिकरणत्वस्य घञोक्तत्वेऽपि आसिक्रियानिरूपिताधिकरणत्वस्यानुक्तत्वात्प्रसादे इति सप्तमीति अनभिहित इत्यत्र भाष्ये स्पष्टमित्यर्थः। उपसंहरति-तस्मादिति। क्त्वकर्तृवाचित्वं निरस्यति-तन्नेति। क्त्वः कर्तृवाचकत्वं सूत्रान्न लभ्यते इत्येतत्स्पष्टयितुं सूत्रार्थमाह-समानकर्तृकयोः क्रिययोरित्यादि। क्रियारूपान्यपदार्थे समानकर्तृकयोः पूर्वकाल इति च त्रहुव्रीहिः तथा च समानः कर्ता ययोस्तादृशक्रिययोर्मध्ये पूर्वकालसंबन्धिक्रियारूपार्थवाचकाद्धातोः क्त्वेत्यर्थात्ससमानकर्तृकत्वस्य पूर्वकालत्वस्य च क्रियारूपधात्वर्थविशेषणतैवावगम्यते, न तु विधेयक्त्वाविशेषणतेति भावः। यथा चित्रगुर्गौप इत्यत्र चित्रगवीणां गोपरूपान्यपदार्थविशेषणत्वमेव नतु गोपस्येव तन्निष्ठसत्ताविशेषणत्वं तद्वदित्याशयः। एवं च कर्तुः क्त्वावाच्यत्वं कथमपि न लभ्यत इति तात्पर्यम्। ननु यदि कर्तृवाचित्वं क्त्वो न विवक्ष्यते तदा समानकर्तृकत्वादेर्जन्यत्वादिवदाकाङ्क्षादिवशात्संसर्गतयैव प्रतीतेः सिद्धत्वात्तदुपादानं सूत्रे व्यर्थमेव स्यादिति पूर्वोक्तरीत्या समानकर्तृकत्वस्य क्त्वावाच्यत्वमास्थेयमित्याशङ्क्याऽऽह-अन्यथेति। पूर्वोक्तरीत्या कर्तुः क्त्वावाच्यत्वे विवक्षित इत्यर्थः। समानकर्तरीति। समानकर्तृकयोरित्यपनीय तत्स्थाने समानकर्तरीति वदेत्कर्तरि कृदितिवदित्यर्थः। समानकर्तरीत्यस्यैककर्तरीत्यर्थः। अस्य क्त्वा भवतीति शेषः। क्त्वार्थकर्तुः केन कर्त्रा ऐक्यमित्यपेक्षायां प्रत्यासत्त्या समभिव्याहृततिङन्तोपस्थाप्यविशेष्यभूतक्रियाकत्रैक्यं गुह्यते। तथा च पूर्वकालिकबोजनक्रियाकर्त्रभिन्नकर्तृनिष्ठं तदुत्तरकालिकं व्रजनमिति भुक्त्वा व्रजतीत्यत्र शाब्दबोधः। यतश्च तथा सूत्रन्यासो न कृतस्ततः कर्तुः क्त्वावाच्यत्वं पाणिनेर्नेष्टमित्यवगम्यत इति भावः। ननु यदि कर्तुः क्त्वावाच्यत्वं नेष्यते तर्हि ओदनं पक्त्वाऽहं भोक्ष्य इत्यत्रास्मच्छब्दात्तृतीयापत्तिस्तदवस्थैव स्यादित्याशङ्क्य तां निराकर्तुमाह-तृतीयापादनं त्विति। आख्यातार्थक्रियाया इति। भावप्रधानमाख्यातमिति यास्कोक्तेस्तिङन्तोपस्ताप्यक्रिया विशेष्यभूता, सा चात्र भोक्ष्य इति भुजिक्रियेत्यर्थः। कतुंरभिधानादिति। तादृशप्रधानभूतक्रियानिरूपितकर्तुस्तिङोक्तत्वात्तादृशप्रधानक्रियाविशेषणभूतायाः क्त्वाप्रत्ययप्रकृतिभूतधातूपस्थाप्यायाः पचिक्रियायाः कर्तुरप्युक्तत्वेन तत्र तृतीयापादनं न संभमतीत्यर्थः। कर्तृत्वनिरूपकपाकभोजनक्रिययोर्भेदन तन्निरूपितकर्तृत्वयोर्भेदेऽपि प्रधानभोजनक्रियानिरूपितकर्तृत्वविशिष्टकर्तुरभिधाने सतितद्विशेषणीभूतपचिक्रियानिरूपित कर्तृत्वविशिष्टकर्तुर्पयभिधानस्य भाष्यादिसंमतत्वेन प्रकृतोदाहरणे तृतीयापादनं सुतरां दुर्वचमिति भावः। अत्रार्थे हरिकारिके प्रमाणयति-उक्तं चेति। प्रधानेतरयोरिति। अस्य क्रिययोरित्यत्रान्वयः क्रिययोश्च निरूपितत्वसंबन्धेन कारकशक्तावन्वयः। कारकशक्तेश्चऽऽश्रयतासंबन्धेन द्रव्येऽन्वयः। तथा च विशेष्यविशेषणभूतक्रियाद्वयनिरूपितकारकशक्तिद्वंय पृथग्यत्रैकद्गव्याश्रितं भवतीति शेषः। शक्तिर्गणाश्रयेति। तत्र विशेषणभूतक्रियानिरूपिता कारकशक्तिः, विशेष्यभूतक्रियानिरूपितां कारकशक्तिमनुरुध्यतेऽनुसरतीत्यर्थः। तदनुरोधमेव विशदयति-प्रधानविषयेति। प्रधानक्रियानिरूपिता कारकशक्तिर्यदा प्रत्ययेन-तिङाऽबिधीयते तदा गुणक्रियानिरूपिता कारकशक्तिस्तदुत्तरप्रत्ययेनानभिहिताऽपि तद्वदभिहितवत्प्रतीयत इत्यर्थः। एतत्तुल्यन्यायात्प्रधानक्रियानिरूपितकारकशक्तेस्तिङाऽनुक्तत्वे सति गुणक्रियानिरूपितकारकशक्तिः स्ववाचकदातूत्तरप्रत्ययेनोक्ताऽप्यनुक्तवद्बोध्या। स्वशब्देन गुणक्रिया ग्राह्यमा। अत एव प्रासादे इत्यत्र घञ्‌प्रत्ययेन गुणभूतसादिक्रियानिरूपिताधिकरणशक्तेरुक्तत्वेऽपि आस्त इति तिङन्तोपस्थितप्रधानासिक्रियानिरूपिताधिकरणशक्तेस्तिङाऽनुक्तत्वेन सदिक्रियानिरूपिताधिकरणशक्तेरप्यनुक्तवत्प्रतीयमानत्वेन प्रासादे आस्त इत्यत्र सप्तमीति भाष्य उक्तम्। अवस्यं चैतद्‌गुणक्रियानिरूपितकारकशक्तेः प्रधानक्रियानिरूपितकारकशक्त्यनुरोधित्वमङ्गीकर्तव्यम्। अन्यथौदनं पक्त्वाऽऽहं भेक्ष्य इत्यत्र क्त्वः कर्तृवाचकत्वस्वीकारेण तृतीयापादनस्य निरसनेऽपि पक्त्वौदनो मया भुज्यत इत्यत्रौदनपदोत्तरं द्वितीयांपादनं दुर्निवारं स्यादित्याशयवानाह-किं चेति। अन्यथेति। गुणक्रियानिरूपितकारकशक्तेः प्रधानक्रियानिरूपितकारकशक्त्यनुरोधित्वानभ्युपगम इत्यर्थः। क्त्वार्थतापत्तिरिति। पक्त्वौदनो भुज्यत इत्यत्रौदने भुजिक्रियानिरूपितं तथा पचिक्रियानिरूपितं चेति क्रियाद्वयनिरूपितं कर्मत्वद्वयं प्रतीयते। तत्र मुजधातूत्तरतिङ्‌प्रत्ययेन भुजिक्रियानिरूपितकर्मत्वस्योक्तत्वेऽपि पचिक्रियानिरूपितक्तर्मत्वस्य पचिधातूत्तरक्त्वाप्रत्ययेनानभिधानाधोदनपदोत्तरं द्वितीया प्रसज्यते। तद्वारणार्थं क्त्वः कर्मवाचकत्वमप्यङ्गीकर्तव्यं भवतीति कर्मणः क्त्वावाच्यतापत्तिरित्यर्थः। प्रकारान्तरेणेति। क्त्वः कर्तरि शक्त्यङ्गीकारेण द्वितीयावारणं न संभवतीत्यर्थः। पचिक्रियानिरूपितकर्मत्वस्यौदनगतस्य क्त्वाप्रत्ययेनानभिधानादिति भावः। कर्तृवाचकत्ववत्क्त्वः कर्मवाचकत्वेऽपीष्ठापत्तिरेवेति तु वक्तुमशक्यम्। तादृशकल्पनायां प्रमाणभावाद्गौरवाच्च। गुणक्रियानिरूपितकारकशक्तेः प्रधानीक्रियानिरूपितकारकशक्त्यनुरोधित्वानुसरणे तु तिङन्तोपात्तप्रधानबुजिक्रियानिरूपितकर्मत्वशक्तेस्तिङाऽभिधानाद् गुणभूतपचिक्रियानिरूपितायास्तस्याः शक्तेः क्त्वयाऽनभिधानेऽष्यभिहितवत्प्रतीयमानत्वान्न द्वितीयापत्तिरिति संपिण्डितोऽर्थः। अपि च वाचकत्वपक्षे क्त्वादीनां जन्यत्वव्याप्यत्वादिनाऽनेकार्थत्वापत्तिः। जन्यत्वादीनां वाच्यत्वे प्रत्ययार्थत्वात्प्रकृतिप्रत्ययार्थयोः प्रत्ययार्थस्य प्राधान्यमिति न्यायेन तेषां विशेष्यत्वापत्त्या भुक्त्वा भुक्त्वा व्रजीत्यत्र आभीक्ष्ण्ये द्वे वाच्ये' इति द्वित्वानापत्तिः। क्रियाप्राधान्यभावात्। नच सिद्धान्तेऽपि क्त्वान्तोपस्थितक्रियाणां तिङन्तोपात्तक्रियायां विसेषणत्वात्क्रियाप्राधान्यविरहेण भुक्त्वा भुक्त्वेति द्वित्वानापत्तिस्तदवस्थैवेति वाच्यम्। भावप्रधानमाख्यातमित्यस्य प्रत्ययार्थस्य प्राधान्यमिति न्यायापवादकत्वे प्रत्ययार्थापेक्षया तत्प्रकृतिभूतधात्वर्थस्य प्राधान्यमित्यर्थस्यैव विवक्षितत्वेन क्रियान्तरं प्रति विशेषणत्वेऽपि क्त्वान्तोपात्तक्रियाणां न क्रियाप्राधान्यस्य हानिः। जन्यत्वादीनां क्त्वावाच्यत्वे तु तेषां प्रत्ययार्थत्वेन विशेष्यत्वात्क्रियाप्राधान्यं भज्येतेति भावः। अत्रेदं बोध्यम्-औत्सर्गिकप्रत्ययार्थप्राधान्यापवादकेन भावप्रधानमाख्यातमितिवचनेन तिङन्तोपात्तक्रियायाः प्राधान्यबोधनात्स्नात्वा भुक्त्वा पीत्वा व्रजतीत्यादौ व्रजनक्रिया(निरूपित)वधिकपूर्वकालत्वमादायैव सर्वत्र क्त्वा, नतु भोजनादिक्रियावधिकपर्वकालत्वमादाय। तथा सति तस्यापत्यमित्यादावेकत्वादेरिव प्रकृतेसमानकर्तृकयोरिति द्विवचनोपात्तस्य द्वित्वस्याविवक्षायामप्यमीषां ब्राह्मणानां पूर्वमानीयतामित्युक्ते सर्वेभ्यः पूर्व एवाऽऽनीयते, नतु यस्यात्कस्माच्चित् पूर्वो मध्यमस्तथाऽत्रापि स्नारेरेव क्त्वाप्रत्ययः स्यान्नतु भुज्यादेः। एवं स्नानादिपानान्तक्रियाणां व्रजनक्रियायामेवान्वयः। नतु स्नानक्रियाया भोजनादौ। गुणानां च परार्थत्वादिति न्यायेन स्नानादिपानान्तक्रियाणां परस्परमसंबन्धादित्यर्थः। अत एव तत्र भुक्त्वा पीत्वा स्नात्वा व्रजतीति विपरीतप्रयोगोऽप्युपपद्यते। आवाह्य षोडशोपचारैः पूजयेदित्यत्राऽऽवाहनविशिष्टे पूजने षोडशोपचारैरित्यस्य करणत्वम्। पूजने आवाहनवैशिष्ट्यं वाऽन्तर्यसंबन्धेन। तथाच आवाहनोत्तरकालिकं षोडशोपचारकरणकं पूजनमित्यर्थबोधादावाहनस्य षोडशोपचारान्तर्गतत्वेऽपि न दोष इति बोध्यमित्यलम्॥ 59 ॥  
 इति वैयाकरणभूषणसारव्याख्यायां शांकर्यां क्त्वाद्यर्थनिर्णधः।  
 रङ्गभट्टतनूजेन शंकरेण विनिर्मिते।  
 सारीयेऽभूद्विवरणे तुमुन्क्त्वाद्यर्थनिर्णयः॥ 13 ॥ 















.





   ***॥ अथ स्फोटनिरूपणम् ॥***



 पूर्वोक्तप्रकृतिप्रत्ययाद्यर्थविचारस्यावास्तविकत्वं ध्वनयितुमाह-सिद्धान्तेति। स्फोटस्यैव वाचकत्वमिति सिद्धान्तनिश्चयमित्यर्थः। आह-ब्रूते-वाक्यस्फोटोऽतीति। अष्टो पक्षा इति। तानेवाष्ट पक्षान्‌क्रमेण नामतो निर्दिशतिवर्मस्फोट इत्यादिना। अण्डपदवाक्येति। अखण्डपदस्फोटोऽखण्डमाक्यस्फोटश्चेति द्वयमित्यर्थः। जातिस्फोटा इति। वर्णजातिस्पोटः, पदजातिस्फोटो, वाक्यजातिस्फोट इति त्रय इत्यर्थः। पदस्य वाक्यस्य चाखण्डत्वेऽपि तत्र जातिर्नास्तीति न मन्तव्यम्। अत एव चरमं पक्षद्वयमूद्‌भूतमिति ज्ञेयम्। स्फुटति प्रकाशतेऽर्थोऽस्मादिति व्युत्पत्त्याऽर्थबोधकः शब्दः स्फोट इति पर्यवस्यति। उच्चारिताद्व्यञ्जकाच्छब्दात्तत्सदृशस्फोटाख्यशब्दस्य ज्ञानं तस्माच्चार्थज्ञानमिति क्रमः। शब्दनित्यत्वविचारे स्फोटाख्यशब्द् एव नित्यः स एव त्तार्थवानित्यष्टानां पक्षाणां भाष्याद्याकरसंमततया व्यावर्त्याभावाद्वाक्वग्रहणं व्यर्थमित्याह-अनर्धकमिति। दुरर्थकं चेति। भाष्यसिद्धान्तसिद्धवर्मादीतरस्फोटानां व्यावृत्तिबोधकत्वादित्यर्थः। ननु किमर्थं तर्हि वाक्यग्रहणमत आह-वाक्यस्फोटातिरिक्तानामिति। अवास्तवत्वमिति। अष्टानां स्फोटानां मध्ये वाक्यस्फोट एव मुख्यः। शक्तिग्राहकशिरोमणिना वृद्धव्यवहारेण प्रथमतो वाक्य वाक्य एव शक्तिग्रहेण लाके वाक्यस्फोटस्यैवार्थबोधकत्वात्। वर्णस्फोटादीनां तु केवलं सास्रप्रक्रियानिर्वाहाय स्वीकार इत्यर्थः।एतदाशयेनैवाऽऽह-अतिनिष्कर्ष इति। इति मतस्थितिरिति। वैयाकरणानां महाभाष्यकारादीनामित्यर्थः। स्फोटशब्दस्य पङ्गजादिशब्दवद्योगरूढत्वेन वाक्यस्फोट इत्यस्य वाक्य वाचकमित्यर्थः। एवं वर्णस्फोटानीनां वर्णादयो वाचका इत्यर्थः। तत्र क्रमेण सर्वांस्तान्निरूपयन् प्रथमं तावद्वर्मस्फोटमाह-साधुशब्देऽन्तरिति। विप्रतिपत्तिर्विवादः। अत्र नैयायिका एवमाहुः-साधुशब्दघटतिब्रविसर्गादिभिः समारिता लादयः स्वादयश्च स्थानिभूता एव वाचकाः। ल कर्मणि चo स्वौजसमित्यादिभिस्तेषामेव वाचकत्वस्य प्रतिपादितत्वात्। तिब्विसर्गादीनां त्वादेशिलकारादिस्मृतिद्वारा बोधकत्वं लिपिवदिति। तथा च लकारादयो वाचका इति विधिकोटिरन्येषां नैयायिकानामित्यर्थः। लादयो वाचका नेति निषेधकोटिरस्माकं वैयाकरणानामित्यर्थः। एवं चाऽऽदेशद्वारा साधुशब्दान्तगताः स्थानिभूता लादयः स्वादयश्च वाचका न वेति विप्रतिपत्तिशरीरमिति फलति। यदि तु साधुशब्दान्तर्गतास्तिब्‌विसर्गादयो वाचका न वेति विप्रतिपत्तिशरीरमभ्युपगम्येत तर्हि विधिकोटिरन्येषां, निषेधकोटिर्वैवाकरणानामित्युत्तरग्रन्थः प्रोच्यमानोऽत्यन्तं विसंगतः स्यात्। नैयायिकैस्तिबादीनां वाचकत्वस्यानभ्युपगमात्। वैयाकरणैस्तिबादीनामेव वाचकत्वस्य सिद्धान्तितत्वाच्च। तस्मात् \`साधुशब्देऽनन्तर्गता वाचका नवेति विप्रतिपत्तिशरीरम्' इत्यमुमर्थं गुरुभिः पाठ्यन्ते छात्राः। तत्र साधुशब्देऽनन्तर्गता इत्यस्य श्रूयमाणतिब्विशर्गादिनां स्थानित्वेन कल्पिताः, अत एव साध्यनन्तर्गता लादयः स्वादयश्चेत्येवार्थो बोध्यः। एवं च लादीनामेव वाचकत्वं, नतु प्रयोगघटकानां तिब्विसर्गादीनामिति मन्यमानान्नैयायिकान् प्रत्याह-साधुशब्देऽन्तर्गता हि वाचका नतु तत्स्मृता इति। प्रतिपदं तदर्थं वर्णयति-साधुशब्दे-पचति, रामः, इत्यादिप्रयुज्यमाने, अन्तर्गता घटकास्तिब्विसर्गादय एव बोधकाः-वाचका इत्यर्थः। बोधकपदाद्वाचकत्वलाभः कथमत आह-तेषामेवेति। साध्वन्तर्गतश्रूयमाणतिब्विसर्गादीनामेवेत्यर्थः। शक्तत्वस्य-वाचकत्वस्येत्यर्थः। बोधजनकत्वमेव शक्तिरिति, प्रागिति। इन्द्रियाणां स्वविषये, इत्यादिसप्तत्रिंशत्(37)कारिकायामिति भावः। व्यवस्थापितत्वादिति। साधकबाधकविचारेम निश्चितत्वादित्यर्थः। \`शक्तिः पदार्थान्तरम्' इति मतेऽपि बोधकत्वान्यथानुपपत्त्या कल्प्यमाना शक्तिर्बोधकत्वसमनियतेति साधुशब्दानन्तर्गतेषु बोधकत्वाभावे सिद्धे शक्यभावोऽप्यर्थात्सिध्यतीति बोध्यम्। न त्विति। साध्वन्तर्गतश्रूयमाणतिब्विसर्गादिभिः स्मारिता लादयः स्वादयश्च वाचको नैवेत्यर्थः॥ 60 ॥  
 दर्शनान्तराभिनिवेशिनां नैयायिकानां मतं दूषयितुमुपन्यस्यति-ये त्विति। प्रयोगसप्रवायिनां तिब्विसर्गादीनां वाचकत्वाभावे कारणमाह-तेषामित्यादि। प्रयोगघटकामां तिव्विसर्गदीनामित्यर्थः। बहुत्वेनेति। स्वस्थानिभूतलादिस्वाद्यपेक्षया बहुत्वेनेत्यर्थः। शक्त्यानन्त्येति। बहुषु तेषु प्रत्येकं शक्तिकल्पनया शक्तीनामप्यनन्तत्वमापद्येतेत्यर्थः। बहुत्वस्यापरिच्छिन्नतयाऽनन्तत्वेन शक्त्यनन्त्यमिति भावः। शक्त्यानन्त्यमित्युपलक्षणम्। तेन शक्ततावच्छेदकत्वमपि बह्वीष्वादेशनिष्ठानुपूर्वीषु कल्पनीयं स्यादिति गौरवमप्यत्र पक्षे दृषणान्तरं बोध्यम्। किं च यत्र लाद्यादेशानां लुगादिनाऽभावस्वरूपता तत्राभावस्य क्वापि बोधजनकत्वादर्शनेनाऽऽदेशानां बोधकत्वं सुतरामसंभवीत्यत आह-एधांचक्र इति। अत्र \`आमः' इति लिटो लुक्। लुगादेरभावरूपस्येति। अभावरूपस्येति हेतुगर्भं विशेषणम्। यतो लुगादिरूपस्याऽऽदेशस्याभावरूपत्वमतस्तस्य बोधकत्वासंभवः। बोधकत्वरूपशक्तेर्भावनिष्ठत्वादभावेन क्वचिदपि बोधाजननादिति भावः। एधांचक्र इत्यत्रानुप्रयुज्यमानदातूत्तरश्रूयमाणतिङादेशेनैव कालकारकाद्यवगम इति स्पष्टं निबन्धेषु। यद्यपि तदर्थकालकारकादीनामनुप्रयुज्यमानकृञाद्यर्थ एवान्वयस्तथाऽपि अभेदेन तदर्थान्वय्येधत्याद्यर्थेऽपि तस्याऽऽर्थिकं भानं संभवत्येव अत एव \`कृञ् चानुप्रयुज्यते' इति सूत्रे कौमुद्योमुक्तम्-तेषां क्रियासामान्या वाचित्वादामप्रकृतीनां विशेषवाचित्तात्तदर्थयोरबेदान्वय इति। अभेदान्वयश्चेत्यम्-एधादयस्तावत्तत्तत्फलानुकूलव्यापारार्थकाः, कृञ-उत्पत्त्यनुकूलव्यापारार्थकः भ्वस्ती चापि सत्तानुकूलव्यापाराभिधायकौ। उत्पत्त्यादिकमाम्‌प्रकृत्यर्थफलनिष्ठमेव प्रत्यासत्तेः। तथा चैधांचक्र इत्यत एककर्तृको वृद्ध्यनुकूलव्यापाराभिन्नः परोक्षानद्यतनभूतोत्पत्त्यनुकूलो व्यापार इति बोधो बोध्यः। एवं चाऽऽदेशानां वाचकत्वमिति पक्षेऽपि नात्र कश्चिद्दोष इत्यतां ब्रह्मेत्युक्तम्। आदिपदं वारि. पच, या, अपाति, इत्यादिसंग्रहार्थम्। लुगादेरित्यादिना लुब्लोपयोः संग्रहः। अत्र सर्वत्र लुगादेरादेशस्पाभावरूपत्वेनाभावस्य च बोधजनकत्वायावात्संख्याकर्मदेबोधो न स्यादित्यादेशानां वाचकत्वपक्षे दोषस्तदवस्य इति भात्रः। नन्वत्रापि, यः शिष्यते स लुप्यमानार्थाभिधायीतिन्यायेन प्रकृतिरेव लुप्तप्रत्ययार्थबोधजनिकेति चेन्न। प्रकृतेस्तत्तत्प्रत्ययार्थे शक्तिक्पनापेक्षयाऽयत्र पौषमहः, रामेषु, पयसा, पयसे, लिहौ, दुहावित्यादौ वाचकत्वेन क्लॄप्तस्य प्रत्ययस्य स्मरणकल्पनैव लघीयसीत्याह-र्कि तु तैरिति। तिव्विसर्गात्मकादेशैरित्यर्थः। स्मृता लादयः स्वादयश्च स्थानिभूता एव वाचका इत्यर्थः। स्थानिनो वाचकत्वे शक्ततावच्छेदकलाघवमप्यस्तीत्याह-लत्वस्येति। यथा अनेकासु घटव्यक्तिषु अयं घटोऽयं घट इत्येवं याऽनुगतप्रतीतिः-एकधर्मप्रकारकबुद्धिर्जायते तादृशवृद्ध्युपपत्तये घटत्वजातिः कल्प्यते तथा लडादिषु सर्वत्रायं लोऽयं ल इत्येवं जायमानानुगतप्रतीतिसिद्ध्यर्थं कल्प्यमानस्य लत्वस्य जातित्वं सिध्यति। अनुगतप्रतीतिरेव जातिकल्पिकेति भावः। तथा च घटत्वस्येव लत्वस्यैव शक्ततावच्छेदकत्वकल्पनमुचितं, तच्च शक्यतावच्छेदकं जातिरूपतयैकमेवैति शक्ततावच्छेदकलाघवं भवतीत्यर्थः। आदेशानां वाचकत्वे तेषां नानाकारत्वात्सर्वत्रानुगतैगधर्मस्य कल्पयितुमशक्यत्वाच्छक्यतावच्छेदकस्यापि नानात्वं स्यादिति शक्यतावच्छेदकगौरवं स्यादिति भावः। लादीनां वाचकत्वे युक्त्यन्तरमप्याह-अव्यभिचाराच्चेति। व्यभिचारः--कार्यकारणभावनियमभङ्गः, तदभावोऽव्यभिचारस्तस्मादपि स्तानिनो लकारस्यैव वाचकत्वं युक्तमित्यर्थः। घटपदार्थविषयकज्ञानं प्रति तदर्थकघटपदज्ञानं कारणम्। अत एव येन घटपदं न ज्ञायते, तज्जज्ञानेऽपि तदर्थो वा न ज्ञायते तस्य घटपदार्थज्ञानं न जायत इति लोके दृष्टत्वादन्वयव्यतिरेकाभ्यां पदार्थपदज्ञानयोः कार्यकारणभावः सिद्धः। तत्र तदर्थकपदज्ञानं कारणं तदर्थज्ञानं च कार्यम्। एवं कर्त्राद्यर्थज्ञानं प्रति तदर्थकलडादिलकारज्ञानस्य कारणत्वाद्यत्र कर्त्राद्यर्थज्ञानं तत्र तादृशार्थज्ञानात्प्राङ् नियमेन तादृशार्थकलकारज्ञानसस्वाद्यत्सत्त्वे यत्सत्त्पं यदभावे यदभाव इत्यन्वयव्यतिरेकसिद्धपदार्थपदज्ञानयोः कार्यकारणभावस्य न व्यतिरेकव्यभिचार इति एतस्मात्कारणादपि स्थानिन एव लादेर्वाचकत्वं युक्तमिति भावः। आदेशानां वाचकत्वमिति मते व्यतिरेकव्यभिचारदोषोऽस्तीत्याह-आदेशानामिति। पचति, रामः, इत्यादिपरिनिष्ठितप्रयोगे श्रूयमाणानां तिब्विसर्गाद्यादेशानां वाचकत्वे सति तेषां निप्‌तसाद्यादेशानां भिन्नतया-तिबादेसापेक्षया तसादेशो भिन्नस्तसादेशापेक्षया च तिबादेशो भिन्न इति तिप्‌प्रतियोगिकभेदवांस्तस्, तस्‌प्रतियोगिकभेदवांश्च तिबित्येवं परस्परप्रतियोगिकभेदादनेकतया कर्त्राद्यर्थज्ञानं प्रति तदर्थकतिबादेशज्ञानं तथा तदर्थकतसादेशज्ञानं च कारणमिति वक्तव्यम्। तत्र भवति, भवतः इत्युभयत्रापि कर्त्राद्यर्थज्ञानसत्त्वेऽपि भवतीत्यत्र कर्त्रर्थज्ञानकारणीभूततसादेशज्ञानं नास्ति भवत इत्यत्र च तादृशज्ञानकारणीभूततिबादेशज्ञानं नास्तीति कार्यसत्त्वेऽपि कारणाभावाद्व्यतिरेकव्यभिचारः स्पष्ट एवेति भावः। आनुगुण्याच्चेति। लः कर्मणि च भावे चेत्यादिसूत्रार्थानुसारादपि लकाराणायेव वाचकत्वमिति स्पष्टमेवावगम्यते। यथा च लकाराणां वाचकत्वे व्याकरणशास्त्रप्रवर्तकपाणिन्यादेरनुशासनमुपलभ्यते, न तथा तिव्विसर्गाद्यादेशानां वाचकत्वेऽनुशासनमुपलभ्यते। इत्याहुरिति। एवं चाऽऽदेशिनां लकाराणामेव वाचकत्वं प्रामाणिकमिति तदाशयः। न चैवं भू-ल इत्यतोऽपि वोघापत्तिरिति वाच्यम्। तादृशघोधे भवतीत्यादिसमभिव्याहारविशेषस्य कारणत्वेनाभ्युपगमात्। अन्यथा तवापि मते भू-अति इत्यादेरपि बोघापत्तिः प्रसज्येत। स्थानिभूतलकारज्ञानविधुराणां बोधस्तु आदेशेषु शक्तिभ्रमादुपपद्यते। अपभ्रंशेषु शक्तिभ्रमाद्बोधकत्वकल्पनादिति भावः। एवं च श्रूयमाणमात्रवर्मनिष्ठवाचकतापिरहाद्वर्जस्फोटो न युक्त इति भावः। तान्नैयायिकादीनित्यर्थः। स्वसाधकेति। तित्विसर्गाद्यदिशानां वाचकत्वमिति यत्स्वमतं तत्परिपोषकयुक्तिभिरित्यर्थः। निराचष्टे-निरस्यति-व्यवस्थितेर्व्यवहृतेरिति। कथं कर्तुरवाooo। व्यवस्थानुरोघादिति। प्रमाणैरर्थनिर्धारणं व्यवस्था, तदनुसारादित्यर्थः। वाचका इति। साधुशब्दययोगघटकाः श्रूयमाणतिव्विसर्गादय एव वाचकाः,तैः स्मृता लादयो वाचका नेत्यर्थः। एवं च व्यवस्थितेरित्यस्य पञ्चम्यन्तस्य पूर्वकारिकोक्ते \`बोधकाः' इत्यत्रान्वयः। एवं व्यवहृतेरित्यादिद्वयस्यापि तत्रैवान्वयो बोध्यः। अत्र संप्रदायविद एवमाहुः-आदेशानां वाचकत्वे राम इत्यत्र विसर्ग एकत्वस्य वाचक इति व्यवस्था सिध्यति। समृतानां नाचकत्वेऽव्यवस्था स्यात्। तथा हि-राम इत्यत्र विसर्गेण किं सुः? किंवा रूः? किंवा सिः स्मर्तव्यः। पाणिनीयैः सुः, अन्यै रूः, कालापतन्त्राभिज्ञैः सिः, विहितः। यस्तु सकलतन्त्राभिज्ञस्तस्य विनिगमनाविरहेण प्रतिबन्धात्कस्यापि स्मरणं न स्यात्, इति। तत्तु न समीचीनम्। अनेकलिपिज्ञानसत्त्वेऽपि यथा नम्‌शब्दे एककाले न शब्दोपस्तितिप्रतिबन्धस्तथा सकलव्याकरणाभिज्ञस्य नाऽऽदेशिश्मृतिप्रतिवबन्धः। किंतु सर्वेषां स्मृतिः, तया चार्थोपस्थितिः,सा चाविलक्षणा, विलक्षणा-विभिन्ना, तथा ना किं त्वेकरूपैवेत्यर्थः। अत ए घटकलशाद्यनेकपर्यायेभ्योऽप्यविलक्षणबोध उपपद्यते। अतोऽन्यथा व्याचष्टे-तथाहीत्यादिना। बोधादिति। पचतीत्यादौ येषां लकारादिज्ञानं नास्ति तादृशानामपि लौकिकानां कर्त्राद्यर्थबोधदर्शनान्न लकाराणां वाचकत्वं कल्पयितुं युज्यतै। एवं च कार्यसत्त्वे कारणाबावाव्द्यतिरेकत्र्यभिचारात्सुतरां लकारस्य वाचकत्वासंभवः। तथा च बोदानापत्तिरेवात्राव्यवस्थापदार्थ इति भावः। यदुक्तं लकारवाचकत्ववादिभिः पचतीत्यादौ स्तानिभूतलकारज्ञानविधुराणां त्रोधस्तु अपभ्रंशोष्विव तिङ्‌क्षु शक्तिभ्रमादुपपद्यत इति तन्निराकुवंन्नाह-न चेति। तेषामिति। पचतीत्यादौ लकारज्ञानशून्यानां लौकिकानामित्यर्थः। शक्तिभ्रमादिति। यता चाकचक्यादिदर्शनाच्छुक्तौ रजतत्वभ्रमस्तद्वत्सर्वत्र पचतीत्यादिप्रयोगे तिङ एव दर्शनाल्लकारस्य च सिद्धप्रयोगे क्वाप्यदर्शनेन तिङक्ष्वेव वाचकत्वशक्तिरिति तेषां भ्रम इत्यर्थः। तस्येति। पचतीत्यादौ श्रूयमाणतिङादेशाज्जायमानकर्त्राद्यर्थबोधहेतोर्वाचकत्वस्येत्यर्थः। मानामावादिति। भ्रमत्वे प्रमाणाभावादित्यर्थः। यत्र विषयस्य बाधस्तत्रैव भ्रमत्वमिति नियमः। यथा शुक्तौ रजतत्वस्य बाधात्तज्ज्ञानस्य भ्रमत्वं, तथा प्रकृते वाचकत्वस्याबाधात्तज्ज्ञानस्य भ्रमत्वं वक्तुमशक्यम्। पचतीत्यादिघटकतिङादेशात्कर्त्राद्यर्थबोदोदयेन तत्र वाचकत्वशक्तेरबाधितत्वेन भ्रमत्मस्य सुतरां वक्तुमशक्यत्वेन भ्रमत्व मानाबाव इति भावः। ननु तिबाद्यदेशानामनेकत्वात्तत्र वाचकत्वशक्तिस्वीकारे तदेवानेकत्वं प्रतिबन्धकं स्यादित्यत आह-आदेशिनामपीति। तिब्विसर्गाद्यादेशस्थाननिनामित्यर्थः। तत्तद्वैयाकरणैरिति। पाणिनिकालापशाकटायनापिशलिप्रभृतिशाब्दिकैरित्यर्थः। भिन्नानामिति। सुः, सिः, रुः, लट्, कट्, अन्यैश्चान्यः कश्चनेत्यादिप्रकारेम भिन्नानां स्वस्वेच्छयोक्तत्वात्। शास्त्रप्रवर्तकाचार्याणां स्वतन्त्रेच्छत्वादिति भावः। तत्र कः स्थानी शक्तः-वाचकः, कश्च नेति निर्धारयितुमशक्यत्वेनायमेव स्थानी वाचक इत्येवं व्यवस्थाया अनुमत्तेरित्यर्तः। ननु विनिगमनाविरहात्सर्वषामपि स्तानिनां वाचकत्वमस्त्वित्याशङ्क्याऽऽह-सर्वेषामिति। स्वतन्त्रेच्छानां वैयाकरणानां भेदाद्भिन्नानां स्थानिनां सर्वेषामित्यर्थः। शक्तत्वेवाचकत्वशक्तिमत्त्वे अभ्युपगते, इति शेषः। गौरवमिति। अनेकेषां स्थानिनां प्रत्येकं शक्तिकल्पनावरयंभावेन शक्त्यनेकत्वाद्वौरवमित्यर्थः। नन्वेवमपि आदेशापेक्षया तत्स्थानिनामल्पसंख्यत्वेन तत्प्रयुक्तलाघवानुरोधात्स्थानिनामेव वाचकत्वमायातीत्यत आह-व्यभिचारश्चेति। राम इत्यादावेकत्वाद्यर्थज्ञानं सर्वानुभवसिद्धम्। तादृशानुभवनिर्वाहायैकत्वाद्यर्थविषयकज्ञानं प्रति सर्वस्थानिज्ञानं कारणमित्येवं कार्यकारणभावो वाच्यः। तत्र राम इत्यत्र पाणिनिमते स्थानिभूतसुप्रत्ययज्ञानसत्त्वेऽपि सिप्रत्ययज्ञानं नास्ति, तथा कालापमते सिप्रत्ययज्ञानसत्त्वेऽपि सुप्रत्ययज्ञानं नास्ति। एकत्वाद्यर्थज्ञानं तूभयमतेऽप्यस्त्येवेति एकैकाभावे सत्यपरेणैकत्वाद्यर्थबोधजननात्कारणाभावेऽपि कार्यसत्त्वाव्द्यतिरेकव्यभिचारश्चास्तीत्यर्थः। ततश्च यद्भयादादेशानां वाचकत्वमिति पक्षस्य परित्यागस्तौ दोषौ स्तानिनां वाचकत्वमिति पक्षेऽपि दुर्निवारावेवेति भावः। एकत्वाद्यर्थज्ञानात्प्राङ्‌नियमेनाऽऽदेशज्ञानसत्त्वेन कार्यकारणभावस्य व्यभिचाराभावात्प्रयोगान्तर्गतानामादेशानामेव वाचकत्वं युक्तमित्याह-आदेशानां प्रयोगान्तरिति। एवं च पक्षद्वयेऽपि गौरववव्यभिचारदोषयोः साम्येऽपि स्तानिनो वाचकत्वमिति पक्षे स्थानिस्मरणकल्मनाकरणप्रयुक्तं गौरवमधिकं, आदेशानां वाचकत्वमिति पक्षे तन्नेति लाघवं भवतीत्याह-तथा चेत्यादि लाघवमित्यन्तम्। ननु पदतदर्थयोर्वाच्यवाचकभावात्मको यः संबन्धः सा शक्तिरिति मञ्जूषायां भट्टनागेशैरुक्तत्वाद्यत्र सास्त्रेम वाच्यवाचकभाव प्रतिपादितस्तत्रैव सा शक्तिरङ्गीकर्तुमुचिता। वाच्यवाचकभावश्य लः कर्मणीत्यादिशास्त्रेण लादिष्वेवोक्तस्तस्माल्लादीनामेव वाचकत्वं युक्तम्। आदेशस्मरणकल्पनागौरवं तु प्रामाणिककत्वान्न दोषावहमित्यरुचिं मनसिकृत्य प्रयोगे श्रूयमाणानां तिबाद्यादेशानां वाचकत्वाभ्युपगमे युक्त्यन्तरं निरूपयतिव्यवहृतेरिति। मुख्य इति। शक्तिग्रहं व्याकरणोपमानकोशाप्तवाक्याद्व्यवहारतश्च। वाक्यस्य शेषाद्विवृत्तेर्वदन्ति सांनिध्यतः सिद्धपदस्य वृद्धाः॥ इत्यभियुक्तपठितशक्तिग्राहकशिरोमणिर्व्यवहारो मुख्यः प्रधानमित्यर्थः। मुख्यत्वं चं तस्य शक्तिग्रहे जननीये शक्तिग्राहकान्तरनिरपेक्षत्वरूपम्। व्याकरणादीनां तु न तादृशं मुख्यत्वम्। तस्यापत्यमित्यादिनाऽणादिप्रत्ययस्य शक्तिग्रहे जननीयेऽपत्यादिशब्दशक्तिग्रहोऽपेक्षितः, स चेच्छब्दान्तरेण, तस्यापि शब्दान्तरेणैव शक्तिग्रह इत्यभ्युपगमेऽनवस्थाप्रसङ्गः स्यात्। अतो व्यवहारस्यापत्यादिशब्दशक्तिग्रहसंपादनद्वाराऽपेक्षितत्वान्न व्याकरणादीनां शक्तिग्राहकेषु मुखअयत्वं, किंतु व्यवहारस्यैव तादृशं तत्त्वमिति भावः। व्यवहारश्चाऽऽप्तानां गुर्वादीनां तत्तदर्थं बोधयितुं तत्तच्छब्दप्रयोगकरणरूपः यथा कम्बुग्रीवाद्रिमन्तमर्थं बोधयितुं घटमानयेति वाक्ये घटपदं प्रयुज्यते वृद्धैः। आप्तो नामानुभवेन पदपदार्थतत्त्वस्य कार्त्स्न्येन निश्चयवान्। अथवा अर्थतत्त्वज्ञानवान्। अर्थतत्त्वज्ञानमाप्तिः, तया प्रतीत आप्त इति व्युत्पत्तेः। स चेति। वृद्धव्यवहारजन्यशक्तिग्रहश्चेत्यर्थः। त एवेति। प्रकृते साधुशब्दप्रयोगघटकश्रूयमाणतिब्विसर्गाद्यादेशेष्वेव निरुक्तशक्तिग्रहसत्त्वातिङाद्यादेशा एव कर्तृकर्माद्यर्थवाचका इत्याशयः। एवकारेणाऽऽदेशस्थानिभूतलकारादीनां व्यावृत्तिः। ननु शक्तिग्राहकशिरोमणिना वृद्धव्यवहारेण तिङ्‌क्षु गृह्यमाणाऽपि शक्तिर्लाघवादादेशिनि व्यवस्थाप्यते, न तु तिङ्‌क्षु गौरवात्। यथा व्यवहाराद्वाक्ये गृहीताऽपि शक्तिर्लाघवात्तत्तत्पदे कल्प्यते तद्वत्। यद्वा नयनानयनादिव्यवहाहस्य लोडादिविधिप्रत्ययान्तप्रयोगं विनाऽनुपपत्तेस्तेन प्रयोगेण विधिप्रत्ययान्तप्रयोगान्तःपातिवर्मानां वाचकत्वसिद्धावपि विधिप्रत्ययरहितप्रयोगघटकवर्णानां वाचकत्वं लः कर्मणि चेत्यादिशास्त्रविहितमेवाङ्गीकर्तव्यम्। शास्त्रेण चाऽऽदेशिनि लादावेव शक्तिरुक्तेति विधिप्रत्ययान्तान्तर्गतवर्णानां वाचकतायाः सिद्धावन्यत्रापि आदेशिषु सा कल्पनीयेत्यरुचेः साधकान्तरमाह-किं चेति। तद्धेतुन्यायत इति। तद्धेतोरेव तदस्तु किं तेनेति न्यायस्वरूपम्। तस्य हेतुस्तद्धेतुस्तस्य तद्धेतोरिति विग्रहः। तस्य-कपालादेः, हेतोः-मृदादेरेव, तत्-घटादिकारणत्वं, अस्तु किं तेनान्तर्गडुना कपालादिरूपकार्येणेत्यर्थः। लाघवमूलकश्चायं न्यायः। कपालादिकारणस्य मृदादेरेव घटादिकारणत्वकल्पनेनैकस्मिन्नेव कारणत्वमिति लाघवं, सत्येवं पुनः कपालादेरपि। घटादिकारणत्वकल्पने तूभयत्र कारणत्वकल्पनया गौरवादिति भावः। तद्धेतोरेवेत्याद्याकारको न्यायस्तद्धेतुन्यायः। तद्धेतुन्यायपदयोः संभावनापूर्वपदकः कर्मधारय इति तात्पर्यम्। तमिमं न्यायं प्रकृते संगमयति-लकारस्येति। आदेशिन इत्यर्थः। बोधकत्वे-वाचकताशक्तिमत्त्वे, अब्युपगते सतीति शेषः। \`भू-ल' इत्यतोऽपीति। अलौकिकप्रक्रियावाक्यतोऽपीत्यर्थः बोधापत्तिरित। सत्ताकर्तृकबोधप्रतीत्यापत्तिरित्यर्थः। तादृशवाक्यात्तादृशार्थबोधो लोकानां नैव जायत इत्यनुभवविरुद्धं स्थानिनो वाचकत्वमिति भावः। तादृशबोध इति। एककर्तृकवर्तमानकालिकसत्तानुकूलो व्यापारा इत्याकारके आपादिते बोध इत्यर्थः। भव्‌-अतीति समभिव्याहारोऽपीति। अव्यवहितोत्तरत्वसंबन्धेन भूधातुविशिष्टातिघटितं भवतीति शब्दरूपं सहोच्चारणमपि कारणत्वेनाभ्युपेयत इति चेदित्यर्थः। तथा च समभिव्याहृतातिबाद्यादेशादुपस्थितो यः स्थानी लकारः स एव वाचकः, नतु साक्षादुच्चारित इति भावः। आवश्यकत्वादिति। पीनत्वान्यथानुपपत्त्या रात्रिभोजनस्येव भू-ल, इत्यस्य बोधजनकत्वान्यथानुपपत्त्या भवतीत्यादिसमभिव्याहारस्याऽऽवश्यकत्वात्यन्तापेक्षित्वात्तदृशसमभिव्याहारस्यैव वाचकत्वरूपा शक्तिः स्वीक्रियतां लाघवादित्यर्थः स्थानिनो वाचकत्वाभ्युपगन्तुर्गौरवं भवतीत्याह-अन्यथेति। स्थानिनो वाचकत्वस्वीकार इत्यर्थः। गौरवमेव प्रदर्शयति-लकारस्येति। उपलक्षणत्वाल्लकारादेरित्यर्थः। वाचकत्वं-वाचकत्वरूपा शक्तिः, समभिव्याहारस्य च कारणतेत्येवमुभयं कल्पनीयमिति गौरवमित्यर्थः। तथा च कर्त्राद्यर्थबोधहेतोर्लकारज्ञानस्य हेतोः समभिव्याहारस्यैव वाचकत्वमास्तां एकत्रैव वाचकत्वकल्पनेन लाघवात्, किं तेनान्तर्गडुना लकारवाचकत्वकल्पनेन गुरूभूतेनेति भावः। नन्वेतावता यौक्तिकविवेचनेन समभिव्याहारस्य वाचकत्वे सिद्धेऽपि न साधुशब्दघटकधातुप्रत्ययान्तर्गतवर्णानां तत्सिद्धमत आह-तथा चेति। समभिव्याहारस्य वाचकत्वे चेत्यर्थः। विनिगमनाविरहादिति। भवतीत्यादिसमभिव्याहारस्य वाचकत्वमुत तादृशसमभिव्याहारघटकवर्णानां वाचकत्वमित्येवमन्यतरकोटिनिश्चायकप्रमाणाभावात्समभिव्याहृतवर्णानामपि वाचकत्वं सिध्यतीत्यर्थः। केचित्तु समभिव्याहारस्य वाचकत्वे सति तद्‌घटकानेकवर्णानां वाचकतावच्छेदकत्वं कल्पनीयमिति गौरवं भवति। वर्णानां वाचकत्वे तु निरुक्तानुपूर्व्या एकस्या एव वाचकतावच्छेदकत्वमिति लाघवं भवतीति लाघवमेव वर्णानां वाचकत्वेऽनुगमकम्। अन्ये तु आदेशेनाऽऽदेशी स्मार्यते तेन चार्थो बोध्यत इति मते येऽस्मन्मते वाचकतावच्छेदकास्ते तन्मते स्मारकतावच्छेदका वाच्यास्तथा च तद्धेतुन्यायेन स्मारकतावच्छेदकानामेव वाचकतावच्छेदकत्वमास्तां लाघवात्, किं तेन पुनर्लकारादिषु वाचकतावच्छेदकत्वपरिकल्पनेनान्तर्गडुना गौरवादित्याहुः। समभिव्याहृततावद्वर्णवृत्तिर्वाचकतेत्यङ्गीकारान्न तदघटकैकैकादिवर्णात्तत्तदर्थबोधापत्तिरिति ध्येयम्। लकारस्य वाचकत्वे त्वदुक्तसिद्धान्तभङ्गापत्तिरिति तत एवाऽऽदेशानामेव वाचकत्वं सिध्यतीत्याह-किं चेतीति। अयं भावः-पक्तेत्यादौ कृत्प्रत्ययस्य कर्तृवाचकत्वं, पचतीत्यादौ तिङनते च तिङो भावनावाचकत्वमिति मीत्मांसकप्राचीननैयायिकैः सिद्धान्तिम्। लकारस्यैव वाचकत्वे तूभयत्र स्थानिनो लकारस्यैकत्वाच्शत्रादिरूपे कृति कर्तृवाचकत्वासंभवाल्लकारस्य भावनामात्रवाचकत्वन्निरुक्तसिद्धान्तो दुरुपपाद इति तद्भङ्गः स्यात्। तथा च लकारवाचकत्ववादिनस्तव स्वोक्तिविरोध इति भावः। नव्यनैयायिकमते नायं विरोधः। तैः सिद्धप्रयोगघटकश्रूयमाणविबादीनामेव वाचकत्वाङ्गीकारादिति ज्ञेयम्। नन्वादेशानां वाचकत्वे कथमसौ कृत्तिङोः कर्तृभावनावाचकत्वविभागो व्यवतिष्ठत इत्यपेक्षायामाह-आदेशानां वाचकत्वे चेति। आदेशानां बहुत्वात्तन्निष्ठवाचकतावच्छेदकत्वस्यापि बहुत्वेन तिङ्‌त्वेन भावनावाचकत्वं शानजादित्वेन च कर्तृवाचकत्वमित्यभ्युपगमादुपपद्यतेऽसौ विभागव्यवस्थेति भावः। अथ लकारवाचकत्ववादी शानजादेः कर्तृवाचकत्वं साधयितुं शङ्कते-न चेति। कृतिर्लकारार्थ इति। प्राचीननैयायिकैर्लकाराणां कृतौ शक्तिर्लाघवात्। न तु कर्तृरि, कृतिमतः कर्तृत्वेन तत्र शक्तौ गौरवादित्युच्यते। तस्यायमाशयः-कृत्याश्रयत्वं कर्तृत्वमिति हि तन्मतम्। तथा सति लकारस्य कर्तृकाचकत्वे वाचकतवच्छेदिकाः कृतयो वक्तव्याः। ताश्चानन्ता इत्यनन्तासु कृतिषु कृतिनामनन्तत्वेऽपि कृतिरित्युपलक्षणं गौरवं भवति। कृतिवाचकत्वे तु लकारस्य कृतीनामनन्तत्वेऽपि कृतित्वजातेरेकत्वेनैकस्यामेव वाचकतावच्छेदकत्वकल्पनमिति लाघवं स्पष्टमेवेति। कृतिरित्युपलक्षणं भावनायाः। मीमांसकैर्हि भावनावतः कर्तृत्वेन तत्र शक्तौ निरुक्तरीत्या गौरवेण तत्परित्यज्य लाघवानुरोधाल्लाकारस्य भावनामात्रवाचकत्वाङ्गीकारादिति भावः। तथा च पचमान इत्यादिशानजाद्यन्तस्थले कृत्यादिर्लकारार्थः, जञ्जभ्यमानाधिकरणन्यायेनाऽश्रयस्तु(कर्ता तु) शानजाद्यर्थः कर्तरि कृदित्यनुशासनादिति शङ्काशयः। तथा चानुशासनद्वयेनोभयत्र शक्तिपतिपादनाच्शानजादेर्भिन्नया शक्त्या कर्तृवाचकत्वं लभ्यत इति भावः। तदेतन्न युक्तं शानजादौ कर्तरि कृदित्यस्याप्रवृत्तेरित्याह-स्थान्यर्थेनेति। अयमर्थः--लः कर्मणि चेत्यादिना सकर्मंकेभ्यः कर्मणि कर्तरि चाकर्मकेभ्यो भावे कर्तरि च लकारा विहिताः। लटः शतृशानचावित्यादिना लटः स्थाने शतृशानचावादेशौ विहितौ। तत्र तथा लकारविधायके कर्मणि चेत्याद्यर्थनिर्देशः कृतेऽस्ति तद्वन्नात्र शत्रादिविधायके तदर्थनिर्देशो दृश्यते, किंतु लटः स्थाने तावादेशतयोक्तौ। तथा च शत्रादेः कोऽर्थः, कमर्थं शत्रादिः प्रतिपादयतीत्यर्थांशे आकाङ्क्षायां सत्यां स्थान्यर्थाभिधानसमर्थस्यैवाऽऽदेशतेति भाष्यसिद्धान्तात्स्थानी यमर्थं ब्रूते तमेवार्थमादेशोऽभिधत्त इति लभ्यते। ततश्च स्थानिनो लटो योऽर्थः कर्त्रादिस्तेनैवार्थेनार्थवांस्तदादेशः शत्रादिरिति सानजादेः कर्वाद्यर्थकत्वेनार्थांशे निराकाङ्क्षतया शानजादौ कर्तरि कृदित्यस्यार्थविधायकस्य सुतरामप्रवृत्तिः। अत एव तैः शय्यमाने, आस्यमाने चायं गत इति भावे, क्रियमाण इति कर्मणि च शानचो न कर्तृबोधकत्वम्। अन्यथा त्वत्रापि शानचः कर्तृबोदकत्वमापद्येत। इदं च लः कर्मणीत्यादिव्याकरणानुशासनानुसारेम लकाराणां कर्त्राद्यर्थकत्वं गृहीत्वोक्तम्। नैयायिका मीमांसकाश्च लकाराणां क्रमेण कृतिमात्रवाचकत्वं भावनामात्रवाचकत्वं च मन्यन्ते। तन्मते स्थानिनो लटो योऽर्थः कृतिर्भावना च तेनैवार्थेन=कृत्या भावनया चार्थवांस्तदादेशः शत्रादिरिति शानजादेः कृत्याद्यर्थकतयाऽर्थांशेनिराकाङ्क्षत्वेन शानजादौ कतरि कृदित्यस्यार्थविधायकस्याप्रवृत्तिः। आकाङ्‌क्षितविधानस्यैवोचितत्वादिति योजनीयम्। यत्र कृत्प्रत्ययो विदीयते तदर्थस्तु नैव निर्दिश्यते, किं त्वर्थांशे साकाङ्क्षः कृत्प्रत्ययो भवति तादृश एव कृति कर्तरि कृत्, इत्यर्थविधायकमनुशासनं प्रवर्तते तादृशाकाङ्क्षादूरीकरणाय, आकाङ्‌क्षितविधानास्यैवोचितत्वादिति भावः। यथा पक्ता पाचक इति। प्रकृतस्थले शानजादेः स्तान्यर्थेनार्थवत्त्वान्निराकाङ्क्षतया शानजादौ कर्तरि कृदिति शास्त्रमर्थविधायकं नैव प्रवर्तितुमृत्सहत इति तात्पर्यार्थः। अथार्थांशे निराकाङ्क्षेऽपि कृति कर्तरि गृदित्यस्य प्रवृत्तिरस्तु का हानिरित्याशङ्क्याऽऽह-अन्यथेति। उक्तवैपरीत्ये। अर्थंशे निराकाङ्क्षेऽपि कृति कर्तरि कृदितिशास्त्रप्रवृत्तावभ्युपगतायामित्यर्थः। घञादाविति। अर्थनिर्देशरहिते ण्वुल्‌तृचाविति विहिते तृजादौ स्वार्थसाकाङ्क्षतया यथा कर्तरि कृदिति प्रवर्तते, एवं \`भावे' इत्यर्थनिर्देशपुरस्कारेण विहितत्वादर्थांशे निराकाङ्क्षे घञादावपि कर्तरि कृदित्यस्य प्रवृत्त्या तृजादेरिव घञादेरपि कर्त्रर्थबोधकत्वमापद्येत। आदिपदग्राह्ये नपुंसके भावे क्तः, ल्युट्च, स्त्रियां क्तिन्, इत्यादावपीयमापत्तिर्बोध्या। इष्टापत्तिस्तु कर्तुमशक्या। घञूल्युडादेस्तादृशार्थप्रतीत्यननुभवात् पक्ता देवदत्त इत्यत्रेव पाकदेवदत्तयोः सामानाधिकरण्येनान्वयबोधापत्तेश्चेति भावः। एवं च आख्यातेन तिङा, शतृशानजादिभिश्च यदि लडेव स्मार्थते, एवाकारेण तिङ्‌शत्रादीनां स्मारकत्वमेव, नतु वाचकत्वमिति सूचितम्, तर्हि पचतीत्यादिस्थले कर्तुर्वाच्यत्वाभावः(भावनाया वाच्यत्वामीयर्थः)पचमान इत्यादौ शानजाद्यन्ते तु कर्तुर्वाच्यत्वमित्येवं त्वन्मतसिद्धो वाच्यत्वावाच्यत्वमिभागः कथं सिध्येत्! उभयत्रापि लटः स्थानित्वेनैक्यात्तस्य च कृत्याद्यर्थवाचकत्वादुभयत्रापि कृत्याद्यर्थवाचकत्वमेव स्यादिति त्वत्संमतो वाच्यत्वावाच्यत्वविभागो नैव सिध्येदित्यर्थः। तदेत्तद्विचारयेति किंचेत्यादिद्वयोः कारिकार्धयोस्तात्पर्यभूतोऽर्थो बोध्यः॥ 61 ॥(2)  
 अथ चैत्रः पचमान इत्यादावबेदेनान्वयबोधानुभवानुरोधाच्छानजादेः कर्ता वाच्यः स्यादित्याशङ्कते-देवदत्तः पचमान इति सामानाधिकरण्यानुधादिति। अधीयानश्चैत्र इत्यादिस्थले अध्ययनानुकूलक्रियाश्रयाभिन्नश्चैत्र इत्येवमभेदान्वयानुरोधादित्यर्थः। विभिन्नविभक्तिराहित्येव सत्यभेदनैकार्थबोधजनकत्वस्य सामानाधिकरण्यशब्दार्थत्वादिति भावः। यदि कर्ता शानजर्थो न स्यात्तदाऽधीयानश्चैत्र इत्यादिस्थलेऽनन्वय एव स्यात्, अभेदस्य बाधितत्वात्। आधाराधेयभावसंबन्धेनान्वयस्याध्ययनानुकूलक्रियाश्रयश्चैत्र इत्येवंरूपस्य नामार्थयोरभेदान्वयव्युत्पत्तिविरोधेनासंभवादिति ध्येयम्। कर्ता वाच्य इति। पीनत्वान्यथानुपपत्त्या रात्रिभोजनमिव सर्वानुभवसिद्धाभेदान्वयबोधान्यथानुपपत्त्या शानचः कर्ता वाच्यः कल्प्यत इत्याक्षिप्य प्रतिबन्द्या समाधत्ते-तरबाद्यन्ततिङ्‌क्ष्वस्ति। नामार्थयोरभेदोऽपि। नामार्थयोरभेदान्वयः, नामार्थश्च नामार्थश्च नामार्थातयोः, नामजन्यप्रतिविशेष्ययोरेवान्वयः, स चाभेदेनैवेति तदर्थः। नामपदेन च प्रातिपदिकप्रकृतिकसुबन्तं, अपदं न प्रयुञ्जीतेति भाष्यात्। तच्च नामाव्ययातिरिक्तमेव गृह्यते, नामाख्यातोपसर्गनिपाताश्चत्वारि पदजातानीति भाष्ये नामापेक्षयोपसर्गादेः पृथग्ग्रहणात्। यदि च नामपदेनाव्ययस्यापि ग्रहणमिष्येत तर्हि नामपदेनैव तत्संग्रहस्य सिद्धत्वात्पृथगुपसर्गादिग्रहणं न कुर्यात्। यस्माच्चोपसर्गादेः पृथग्ग्रहणं करोति तस्मादेवमवगम्यते यन्नामपदेनाव्ययग्रहणं नेष्यत इति। नामपदेनाव्ययस्याग्रहणादेव घटं पटं च षश्येत्यत्र घंट समुच्चयवन्तं पटं पश्येति बोदस्यानुभवसिद्धत्वात्समुच्चगस्यानुयोगित्वरूपभेदसंबन्धेन पटेऽन्वयो नानुपपन्नः। नामपदेनाव्ययग्रहणे तु समुच्चयस्य नामार्थस्य नामार्थे पटे भेदसंबन्धेनान्वयो नोपपद्येत, नामार्थयोरित्यादिव्युत्पत्तिविरोधादिति भावः। तथा च यथा कृत्सु-पचमान इत्यादिकृदन्तेषु नामताऽस्ति तथा तरबाद्यन्ततिङ्‌क्ष्वपि-पचतितरां मैत्रः पचतिकल्पं मैत्र इत्यादिष्वपि नामता स्फुटा स्पष्टाऽस्ति। तथा तयोरभेदेनान्वयोऽपि पचमानश्चैत्र इत्यादिना तुल्य एवास्तीति शानजादिवदाख्यातस्यापि कर्तृवाचकत्वमापद्येत। तच्च त्वन्मतेऽनिष्टमिति भावः। तरबाद्यन्तेति। तरबादिरन्ते परसमीपे येषां तेषु तिङ्क्षु तिङन्तेष्वित्यर्थः। तादृशतिङन्तस्थलानि दर्शयति-पचतितरामित्यादिना। अत्र तिङश्चेत्यनुवर्तमाने \`द्विवचनविभज्योपपदेo, इति सूत्रेण द्वयोर्मध्य एकस्यातिशये द्योत्ये पचतीतितिङन्तात्तरष्। तरबन्तात्किमेत्तिङव्ययघादिति आमुः। वस्तुतस्त्वत्रातिशायन इति प्रकृत्यर्थविशेषणम्। तथा च द्वयोर्मध्य एकस्यातिशयविशिष्टार्थवृत्तेस्तिङन्तादित्यर्थः। आदिशब्दसंग्राह्यमाह-पचतिकल्पमिति। अत्रेपदसमाप्तावित्यादिना कल्पप्‌प्रत्ययः। ईषदसमाप्ताविति प्रकृत्यरथविशेषणम्। तथा चेषदसमाप्तिविशिष्टेऽर्थे वर्तमानात्तिङन्तात्कल्मवित्यर्थः। एवं चात्र तरवादिरयं स्वार्थे फलति। तिङन्तेषु च भावप्रधानमाख्यातमिति यास्कवचनानुसारेण धात्वर्थस्य प्राधान्यमिति भाष्यादौ सिद्धान्तितत्वेनातिशयादिकं धात्वर्थगतमेव प्रतीयते। ततश्चात्रातिशयितविक्लित्त्यनुकूला भावना, ईषदसमाप्तविक्लित्त्यनुकूला च भावना पचतितरामित्यादेरर्थः। तादृशभावनायाश्चात्र नामार्थत्वं स्पष्टमेवेति मैत्रेण नामार्थेन समं तस्या अभेदेनान्वयस्यात्यन्तासंभवादनुभूयमानसामानाधिकरण्यान्यथानुपपत्त्या शानजादेरिवाऽऽख्यातस्यतिङोऽपि कर्ता वाच्य इत्येवं कल्पनीयं स्यात्। तच्च मीमांसकादीनामत्यन्तानिष्टम्। तैर्हि लकाराणां भावनादिवाचकत्वं सिद्धन्तयित्वा तिङोऽपि भावनादिवाचकत्वस्यैवाऽऽदृतत्वादिति भावः। पचतिकल्पमित्यादौ तिङ कर्त्रर्थबोधकत्वं प्रकारान्तरेण साधयितुं नैयायिकादिरीत्या शङ्कते-न चेति। सामानाधिकरण्यानुरोधादिति। पचतिकल्पं मैत्र इत्यादौ सर्वानुभूयमानाभेदान्वयबोधौपपत्त्यर्थं लकारस्य कर्तरि लक्षणाऽऽश्रीयते। लकारशक्यभावनाद्यर्थसंबन्धस्य कर्तरि गृहीतत्वात्स्वशक्यसंबन्धरूपलक्षणया कर्तृरूपोऽर्थो गृह्यत इति चेन्न तद्युक्तमित्याह-पचमान इत्यत्राप्यापत्तेरिति। पचमानश्चैत्र इत्यादावपि सर्वानुभवसिद्धोभेदान्वयबोधनिर्वाहार्थं लटः कर्तरि लक्षणापत्तेरित्यर्थः। न च सा मीमांसकादेस्तवेष्टा। लटो भावनादिवाचकत्वमपरित्यज्य केवलं तदादेशशत्रादेरेव कर्तृकर्मादिवाचकत्वाङ्गीकारादिति भावः। ननु नामार्थयोरिति व्युत्पत्तौ नामपदेन सत्त्वप्रधानानि नामानीति निरुक्तवचनाल्लिङ्गसंख्यान्वितद्रव्यमुख्यविशेष्यकबोधजनकं गृह्यते। तिङन्तप्रकृतिकतरबाद्यन्तस्य त्वसत्त्वभूतभावनामुख्यविशेष्यकबोधजनकत्वेन नामत्वाभावान्नामार्थयोरित्यस्याप्रवृत्त्या नाबेदेनान्वयः, किं त्वतिशयितविक्लित्त्यनुकूलभावनाश्रयश्चैत्र इत्यादिरीत्या भेदेनैवान्वय इति न तिङः कर्तृवाचकत्वापत्तिर्दोषः। किंच तिङः कर्तृवाचकत्वमिति वैयाकरणस्य तव मतेऽपि पचतितरां मैत्र इत्यादौ कथं मैत्रस्य क्रियाविशेषणीभूतेन तिङर्थकर्त्रा सहाभेदान्वयः। नामजन्यप्रतीतिविशेष्ययोरेवान्वयः स चाभेदेनैवेति व्युत्पत्तिशरीरस्योक्तत्वात्। इति चेन्न। नामपदेन प्रातिपदिकमात्रस्य सुबन्तमात्रस्य वा ग्रहणम्। क्रियाप्रधानमाख्यातं द्रव्यप्रधानं नामां यतः क्रियां पृष्टस्तिङाऽऽचष्टे किं देवदत्तः करोति? पचतीति। द्रव्यं पृष्टः कृताऽऽचष्ठे कतरो देवदत्तः? यः पाचक इतीति प्रशंसायां रूपबिति सूत्रे भाष्योक्तेः। प्रकृतिः प्रत्ययो विभक्तिरित्येतन्नाम। सता द्रव्यं लिङ्गं संख्येति नामार्थः। तेषु द्रव्यं प्रधामिति निरुक्तभाष्योक्तेश्च नामपदेन सुबन्तमेवोच्यत इति म़ञ्जूषायां नागोजिभट्‌टाः। नामजन्यप्रतीतिविशेष्ययोरेवेत्यादिनियमे मानाभावश्चेत्याशयात्। न च नामजन्यप्रतीतिविशेष्ययोरेवेत्यादिनियमानभ्युपगमे \`घटो नित्यः' इति वाक्यस्य घटत्वे नित्यपदार्थान्वयसंभवात्प्रामाण्यापत्तिरिति वाच्यम्। घटत्वस्य पदार्थैकदेशतया पदार्थः पदार्थेनेत्यादिव्युत्पत्तिविरोधेन घटत्वे नित्यपदार्थान्वयासंभवेन पूर्वोक्तवाक्यस्य प्रामाण्यापत्तेरभावात्। पचतिकल्पं देवदत्त इत्यादौ कर्तुः पदार्थैकदेशतया पदार्थः पदार्थेनेत्यादिव्युत्पत्तिविरोधेन घटत्वे नित्यपदार्थान्वयासंभवेन पूर्वोक्तवाक्यस्य प्रामाण्यापत्तेरभावात्। पचतिकल्पं देवदत्त इत्यादौ कर्तुः पदार्थैकदेशत्वाभावेन तत्र देवदत्तस्यान्वये न किंचिद्बाधकम्। तस्मात्सप्रभिव्याहृतवर्णानामेव वाचकत्वमिति वर्णस्फोटो निष्प्रत्यूहः। ननु तिबाद्यादेशानां वाचकत्वे लः कर्मणीत्याद्यनुशासनविरोधः। तेन स्थानिनामेव वाचकत्वस्य प्रतिपादनादित्याशङ्क्याऽऽह-लः कर्मणीत्याद्यनुशासनं चेत्यादि। अयं भावः-वैयाकरणसिद्धान्तेषु वाक्यस्फोटो मुख्यः। शक्तिग्राहकङक्षस्य वाक्यार्थस्य वाक्यादेव ज्ञानेन तेनैव वाक्यार्थस्य पूर्णत्वाच्च। तत्र देशकालकर्तृभेदेन वाक्यानामानन्यात्प्रतिवाक्यं शक्तिग्रहस्यासंभवान्निखिलवाक्यानामन्वाख्यानस्यान्यलघूपायेनाशक्यत्वाद्वाक्ये पदानि परिकल्प्य तावताऽप्यनिर्वाहत्पदे च प्रकृतिप्रत्ययविभागं परिकल्प्य शास्त्रद्वारा कल्पिताभ्यामन्वयव्यतिरेकाभ्यां प्रकृतिप्रत्ययार्थान् शास्त्रमात्रव्यवहारोपयुक्तान् परिकल्पयन्ति स्म पाणिन्याद्यचार्याः। अत्रौपगव इत्यादावण्‌प्रत्ययसत्त्वेऽपत्यार्थबोधसत्त्वमित्यन्वयसंभवेऽप्यण्प्रत्ययाभावेऽपत्यार्थबोधाभावरूपव्यतिरेको यद्यपि न संभवति, अण्‌प्रत्ययाभावैऽपि फिञादिनाऽपत्यार्थबोधात्, तथाऽपि वन्हिं प्रति तृणारणिमणीनां कारणत्वे इवात्र व्यतिरेको बोध्यः। तथा चाणादिप्रत्ययान्तमप्रयोगेऽपत्यार्थप्रतीतिः, अणाद्यन्यतमप्रयोगाभावेऽपत्यरूपार्थप्रतीत्यभाव इत्येवमन्वयव्यतिरेकानूह्यौ। तथोपसर्गनिपातधात्वादिविभागः, स्तानिनो लादयः, आदेशास्तिबादयश्च कल्पिता एव। तत्र पाणिन्यादिमुनिभिः स्थानिनां कल्पिता अर्था कण्ठरवेणैवोक्ताः। आदेशानां तु स्थान्यर्थाभिधानसमर्थस्यैवाऽऽदेशता, यथा-पद्दन्नोमास्o तृज्वत्क्रोष्टः, इत्यादिभाष्यात्तेऽर्थाः। ततश्च लः कर्मणीत्यादिना लकारस्यैव वाचकत्वकथनात्तिङो वाचकत्वस्य केनाप्यबोदनाच्च लकार एव वाचको, न तिङ्। तिङां लादेशत्वेनैव कर्त्राद्यर्थकत्वस्य पर्यवसन्नत्वादिति चेन्नैतद्युक्तम्। उच्चारित एव शब्दोऽर्थपत्यायका नानुच्चारित इति भाष्यात्-लोके ह्यादेशा एव श्रूयन्त इति तेभ्यः एवार्थबोधदर्शनाद्यत्किंचिदर्थविषयकार्यशाब्दबोधे जननीये उध्चारितशब्दनिष्ठवृत्तिज्ञानजन्योपस्थितिः कारणमिति कार्यकारणभावस्य पर्यवसानात्, अन्वयव्यतिरेकाभ्यां कार्यकारणभावस्य निर्णेयत्वेन लोके ततैवानुभवाच्च प्रकृष्टप्रयोगसमवायिनः श्रूयमाणा विसर्गतिबादय आदेशा एव वाचकाः। न तु तत्स्थानित्वेन कल्पिताः सकारलकारादयः। तेषामनियतत्वात्। तथा हि-विसर्गेण रोः स्मरणं तेन च सोः। एवं णला तिपः स्मरणं तेन च लकारस्य। एवं च गौरवं स्पष्टमेव। किं च स्थान्यादेशभावज्ञानरहितस्यावैयाकरणस्य ततो बोधानापत्तेः, वाचकाज्ञानात्, सिद्धप्रयोगे क्वचिदप्यश्रूयमाणत्वेन तेषां वाचकत्वकल्पनस्यात्यन्तानुचितत्वाच्च। तस्माद्व्यवहारदशायां श्रूयमाणतिबाद्यादेशेभ्य एवार्थबोधदर्शनात्तन्निष्ठामेव बोधजनकतारूपां शर्क्ति लाघवेन प्रक्रियानिर्वाहार्थं तिबादिस्थानित्वेन कल्पिते लकारे प्रकल्प्य लकाराः कर्मणि कर्तरि च विहिताः, रामान् रामैरित्यादौ नकारविसर्गादिनिष्ठां कर्मकरणादिबोधजनकताशक्तिमादाय शसादिविधानवदिति बोध्यम्॥ 62 ॥(3)(इति वर्णस्फोटनिरूपणम्)  
   ॥ पदादिस्फोटनिर्णयः ॥  
 एतावता प्रबन्धेन सुप्तिङन्तमिति एकतिङन्तार्थमुक्यविशेष्यकं वाक्यमिति पदवाक्यलक्षणानाक्रान्तवर्णसमूहस्य प्रकृतिप्रत्ययरूपस्ये व्याकरणेन गृहीतशक्तिकस्य पच् तिप् इत्यादिकस्य वाचकत्वे सिद्धे पदस्फोटेऽपि सिद्ध एवेत्याह--अथाऽऽदेशा इति। ननु प्रयोगान्तर्गततावद्वर्णानां वाचकत्वे सिद्धे कथं पदस्फोटः शिध्यतीत्यतस्तदाशयमाह-अयं भाव इति। समभिव्याहृतवर्णानामिति। तत्तत्पदघटकतावतां समभिव्याहृतवर्णानामित्यर्थः। वाचकत्वे सिद्ध इति। तावतां वर्णानां वाचकत्वं विना वक्ष्यमाणस्वरूपस्य पदस्य वाचकत्वं नोपपद्यते। अतः पदस्य वाचकत्वसिद्धिरानुपूर्वीविशिष्टतावतां वर्णानां वाचकत्वसिद्ध्यधीनेति भावः। एवं च पूर्वग्रन्थेन सहास्य ग्रन्थस्योपजीव्योपजीवकभावः सूचितः पदस्वरूपमाह-सममिव्याहाररूपपदस्येति। तत्तत्पदघटकानुपूर्वीविशिष्टतावद्वर्णसमभिव्याहाररूपपदस्येत्यर्थः। ननु समुदायस्य समुदायघटकप्रत्येकातिरिक्तत्वाभावेन वाचकता प्रतिवर्णं विश्राम्यतु नाम तथापि पदस्फोटः-पदं वाचकमित्यभिमतसिद्धिः कथमित्याशङ्क्य प्रतिवर्मं वाचकतया अनुभवविरुद्धत्वेन तां प्रत्याचष्टे-प्रतिवर्णमिति। घटपटेतितत्तच्छब्दादेवार्थप्रतीतेः सर्वानुभवसिद्धत्वेन प्रत्येकवर्णादर्थस्मरणस्य बुद्ध्यनारूढत्वेनानभवविरुद्धत्वादित्यर्थः। किंच प्रत्येकं वर्णस्य वाचकत्वेऽभ्युपगते बाधकान्तरमपीत्याह-प्रत्येकं वर्णानामिति। अर्थबोधानुकूला शक्तिर्वर्णसमूह एव, नतु प्रत्येकम्। तथा सति प्रत्येकवर्णस्यार्थवत्त्वेन प्रातिपदिकसंज्ञायां सत्यां धनं वनमित्यादौ नकारस्य तदन्तपदत्वान्नलोपः प्रातिपदिकान्तस्येति नलोपापत्तेः। नलोपाद्यपत्तेरिति। आदिपदाद्धनमित्यत्र धकारस्य झलां जशोऽन्त इति जश्त्वापत्तिर्बोध्या। न च प्रत्येकं सुबुत्पत्तौ तच्छ्रवणापत्तिरिति वाच्यम्। धनमित्यादिसमुदायात्मकप्रातिपदिकावयवत्वेन सुपो धात्विति लुक्‌प्रवृत्तिसंभवात्। न च समासग्रहणकृतनियमेन गामानयेत्यादाविवसमुदाये प्रातिपदिकसंज्ञाया अप्रवृत्तिरिति वाच्यम्। भेदे सति यदर्थयोः परस्परं संसर्गस्तद्‌द्वारकार्थवत्समुदायस्य चेद्भवति प्रातिपदिकसंज्ञा तर्हि समासस्यैवेति नियमात्, यथा गामित्यस्य भिन्नोऽर्थः, आनयेत्यस्यापि भिन्नोऽर्थः, इत्येवमर्थभेदे सति तदर्थयोर्गोकर्मकमानयनमिति परस्परमन्वयोऽस्तीति तादृशान्वयद्वारा गामानयेति पदसमुदायोऽप्यर्थवानिति अर्थवतामर्थवांश्च यः समुदायस्तस्य चेद्भवति संज्ञा तर्हि समासस्यैवेति नियमाकारस्य फलितत्वात्प्रकृते धनं वनमित्यादौ येनैवार्थेन धनेत्यादिसमुदायोऽर्थवांस्तेनैवार्थेन धकारादयोऽप्यर्थवन्त इत्यर्थभेदाभावेन घटो घट इत्यादाविव धकाराद्यवयवार्थतत्समुदायार्थयोः पररपरं संसर्गात्मकान्वयाभावेन संसर्गद्वारकार्थवत्त्वाभावात्समुदाये धनेत्यादिरूपे प्रातिपदिकसंज्ञाया निष्प्रत्यृहत्वात्। किंच प्रत्येकं वर्णानां शक्तिमत्त्वे प्रत्येकं वर्णादर्थबोधापत्तिर्घटकलशपदाय्यामिव। सर्वेषां वाचकशक्तिमत्त्वाविशेषात्। तथा प्रथमादेवार्थबोधोपपत्तौद्वितीयादिवर्णोच्चारणनैर्थक्यमपि स्यात्। तस्मात्प्रकृतिप्रत्ययादौ तत्तत्समूहे शक्तिर्व्यासज्यवृत्तिर्न प्रत्येकपर्याप्तत्यभ्युपगन्तव्यम्। नन्वतत्समभिव्याहृतप्रत्येकं वर्णे वाचकत्वं निरस्य तावद्वर्णसमुदायात्मकसमभिव्याहारवाचकत्वं किमर्थं निर्मीतमित्याशङ्क्याऽऽह-एतच्चेति। समभिव्याहारवाचकत्वसमर्थनं चेत्यर्थः। चरमवर्ण एवेति। प्रकृत्यादिघटकश्रूयमाणचरमवर्ण एवेत्यर्थः। एवकारेण प्रथमादिवर्णे न शक्तिः, तन्मात्रोच्चारणादर्थबोधानुदयादिति सूचितम्। शक्तेर्व्यासज्यवृत्तित्वे इति। अर्थबोधजनकतारूपायाः शक्तेरनेकवर्णसमुदायपर्याप्तत्व इत्यर्थः। मानाभावादिति। चरमवर्णोच्चारणानन्तरमेवार्थबोधोदयात्तत्रैव वाचकताशक्तेर्विश्रान्तिः पर्यवस्यतीति भावः। नन्वेवं चरमवर्णमात्रोच्चारणादप्यर्थबोधापत्तिः स्यादत आह-पूर्वपूर्वेति। चरमवर्णापेक्षया यः पूर्वः पूर्वो वर्णः-घ्, अ, ट्, इत्यादिस्तदुच्चारणानुभवजन्या ये संस्कारास्ते चरणवर्णेनार्थबोधजनने सहकारिमो भवन्ति, तद्भिन्नत्वे सति तत्कार्यकारित्वं सहकारित्वम्। मृत्तिकाभिन्नत्वे सति मृत्कार्यं यो घटस्तत्कारित्वाद् घटं प्रति दण्डः सहकारी। तद्वत्। चरमवर्णभिन्नत्वेऽर्थबोधरूपचरमवर्णकार्यकारित्वात् संस्काराः सहकारिण इति भावः। पूर्वपूर्ववर्णानुभवजन्यसंस्कारसाचिव्येनैव चरमवर्णस्यार्थबोदजनकतेत्यर्थः। अते एव न चरमवर्णमात्रोच्चारणादर्थबोधो न वा प्रथमादिवर्णोच्चारणनैरर्थक्यं नापि प्रत्येकस्मादर्थबोधापत्तिरिति भावः। मतान्तरस्य दूषणायेति। समभिव्याहृततावद्वर्णानां वाचकत्वं विना पदस्य वाचकत्वं न सिध्यतीत्यतः पदस्य वाचकत्वसिद्धिस्तावतां वाचकत्वं विना पदस्य वाचकत्वं न सिध्यतीत्यतः पदस्य वाचकत्वसिद्धिस्तावतां वर्णानां वाचकत्वसिद्ध्यधीनेति वर्णस्फोटवादिनां यन्मतान्तरमुक्तं तद्‌दूषणायापीत्यर्थः। अपिना प्रतिवर्णवाचकतादूषणसंग्रहः। ननु तत्तत्पदघटकपूर्वपूर्ववर्णानुभवजन्यसंस्कारसाचिव्येनैव चरमवर्णसमार्थबोधजनकत्वदर्शनात्तत्रैव शक्तिविश्रान्त्यङ्गीकारेण सिद्धौ किमर्थं वाचकताशक्तेस्तावद्वर्णसमुदायपर्याप्तत्वमुक्तमत आह-रामोऽस्तीति। घटिकोत्तरमोकारोच्चारण इति। रामोऽस्तीति नैरन्तयेंणोक्ते तस्माद्रामकर्तृका सत्ता इत्यर्थबोधो जायत इत्यनुभवसिद्धं तत्र राम् इति मान्तमुच्चार्य तदनन्तरं घटिकादिकालं यापयित्वा ओकारे उच्चार्यमाणे सति व्यवहितोच्चारणादप्यर्थबोधो भाव्यः, तत्र पूर्वोक्तस्य राम् इत्युच्चाश्णानुभवजन्यसंस्कारस्य विद्यमानत्वात्। परं तु तादृशव्यवहितोच्चारणाल्लोकानामर्थबोधो नैव जायते इति हेतोरित्यर्थः। तादृशानुपूर्व्या एधेति। रेफोत्तरवर्त्याकारोत्तरवर्तिमकारोत्तरवर्त्योकारत्वमित्येवंरूपाया एवाऽऽनुपूर्व्याः, नतु चरमवर्णमात्रवृत्तिशक्तित्वादेरित्यर्थः। शक्ततावच्छेदकत्वेति। वाचकतावच्छेदकत्वेत्यर्थः। येन रूपेम वाचकता तस्यैव वाचकतावच्छेदकत्वम्। यथा पच्‌धातुवाच्यफूत्कारादिव्यापाराणां फूत्कारत्वादिरूपेणैव वाच्यतेति वाच्यतावच्छेदकं फूत्कारत्वादिकं तद्वदित्यर्थः। औचित्यादिति। तादृशानुपूर्वीश्रवणोत्तरमेव लोकानामर्थबोधादिति भावः। ननु घट इत्यादौ घोत्तरावर्णोत्तरटकारोत्तरावर्मत्वादिरूपानुपूर्व्याश्चरमवर्म एव वृत्तेर्न तावद्वर्णसमुदायवृत्तित्वमिति कथं पदस्य वाचकत्वमिति भवदभिमतं सिध्यतीति चेन्न। समुदायस्य समुदायिभ्योऽति रिक्तत्वमिति मते-एतद्दोषशङ्क्या अप्यनुदयात्। समुदायस्य समुदायिभ्योऽतिरिक्तत्वमिति मतेऽपि अव्यवहितोत्तरत्वसंबन्धेन पूर्वपूर्ववर्णसंश्लिष्टोत्तरोत्तरवर्णसमुदायत्वस्याऽऽनुपूर्वीरुपत्वेनादोषात्। ननु तादृशानूपूर्व्याः सहकारित्वाङ्गीकरणेनैवोक्तातिप्रसङ्गवारणान्मा भूत्तस्याः शक्ततावच्छेदकत्वकल्पनेत्याशङ्क्याऽऽहि दिगिति। प्रतिवर्णं वाचकताया अनुभवविरुद्धत्वमित्यादिका दूषणदिक् प्रदर्शिता। दिक्‌शब्देन प्रतिवर्णवाचकतायां पूर्वोक्तादन्यदपि किंचिद्बूषणमस्तीति सूचितम्। तदाशयस्त्वेवम्। यदि समुदायस्य वाचकता नाङ्गीक्रियते तर्हि तस्यार्थवत्त्वाभावेन प्रातिपदिकसंज्ञा सुलबेति वाच्यम्। तथा सति चरमवर्णमात्रस्यार्थवत्त्वेन प्रातिपदिकत्वात्ततोऽपि प्रत्ययोत्पत्त्यापत्तिः। एवं च चरमवर्णस्यैव वाचकत्वे तदर्थे विभक्त्यर्थैकत्वाद्यन्वयो न स्यात्। चरमवर्मस्य प्रकृतित्वाभावात्। समुदायस्य प्रकृतित्वेऽपि समुदायार्थस्य समुदायनिष्ठवृत्तिजन्योपस्थित्यभावेन समुदायार्थत्वाभावात्। समुदायाद्विहितविभक्त्यर्थस्य चरमवर्णनिष्ठवृत्त्युपस्थितार्थेऽन्वयः कर्तुमशक्यः। चरमवर्मस्य तत्प्रकृतित्वाभावात्। समुदायस्य तत्प्रकृतित्वेऽपि समुदायार्थस्य समुदागनिष्ठत्त्युपस्थितत्वाभावेन प्रकृत्यर्थत्वाभावान्न तत्रापि समुदायाद्विहितविक्षक्त्यर्थान्वय- कर्तुं शक्यः। प्रत्ययानां स्वप्रकृत्यर्थान्वितस्वार्थबोधजनकत्वमिति व्युत्पत्तेरिति भावः॥ 63 ॥श्(4)  
 एतावता प्रघट्‌टकेन शक्तिलक्षणाद्योतकतान्यतमसंबन्धैनार्थप्रतिपादकत्वं पदत्वमित्यङ्गीकृत्योक्तमिदानां सुप्तिङन्तं पदमिति स्वशास्त्रपरिभाषितपदस्य वाचकत्वमिति मन्तृणां मतेन पदस्फोटसिद्ध्युपायमाह-घटेनेत्यादिषु इति। परिभाषितेति। सास्त्रकारैः पाणिन्यादिभिः संकेतितेत्यर्थः। सर्वं वाक्यमसति बाधके सावधारणमिति न्यायेन परिभाषि स्यैव पदस्येत्यर्थो बोध्यः। तेन प्रकृतिघटकवर्मसमुदायस्य प्रत्ययघटकवर्णसमुदायस्य वा वाचकत्वव्युदासः। तादृशवर्णसमुदायस्य पारिभाषिकपदत्वाभावात्। लोके सुबन्तादेरैव प्रयोगदर्शनेन सुबन्तादावेव लोकानां शक्तिग्रहात्पारिभाषिकपदस्यैव वाचकतेति सुबन्तादेरव पदस्फोटतेत्यर्थः। सुबादिरहितवर्णसमुदायस्य यत्पूर्वं पदस्फोटत्वमुक्तं तदर्थवत्त्वं पदत्वमित्यङ्गीकर्तृणां मतेनोक्तमिति भावः। प्रकृत्यादिभिदा-प्रकृतिप्रत्ययोर्भेदः स्फुटो नैव वतीत्यतो न प्रत्येकं ताभ्यामर्थावगमोत्तरं विशिष्टबोधस्तथा चाऽऽवश्यिकैव समृहशाक्तिरिति शेषः। प्रकृतिप्रत्यययोर्भेदावगमाभावमेव स्पष्टयति-घटेनेत्यादावित्यादिना। घटेनेत्यत्र घट् इति प्रकृतिः, एव इति प्रत्यय इति वा। घटे इति प्रकृतिः, न इति च प्रत्यय इति वेत्यत्र विनिगमनाविरहात्प्रकृतिप्रत्यययोर्विभागस्य, विशिष्य निर्णयासंभवादित्यर्थः। वर्णयोरादेश इति पक्षे-एकारूप आदेशः पूर्वावयवो वा परवयवो वेत्यादिसंशयत्प्रकृतिप्रत्ययविभागसंशयः संभवति। सर्वे सर्वपदादेशा इति शब्दनित्यताप्रतिपादकभाष्योक्तपक्षे तु वस्‌नसादाविव संप्रमोहाद्विभागज्ञानमेव न संभवतीति भावः। ननु कश्चिदत्र प्रकृतिभागः कश्चिच्च प्रत्ययभाग इत्येवं सामान्यतो ज्ञानं संभवत्येवेत्यतो विशिष्येत्युक्तम्। एतावनयं प्रकृतिभाव एतावांश्चायं प्रत्ययभाग इत्येवं सामान्यतो ज्ञानं संभवत्येवेत्यतो विशिष्येत्युक्तम्। एतावानयं प्रकृतिभाम एतावांश्चायं प्रत्ययबाग इत्येवं विशेषरूपेण ज्ञानासंभवादित्यर्थः। न वाचकत्वमिति। न प्रत्येकं तयोर्वाचकत्वं संभवति। प्रकृतिप्रत्यययोर्विभागनिर्णयासंभवादिति भावः। नन्ववैयाकरणानां प्रकृतिप्रत्यययोर्विभागस्य विशेषरूपेण ज्ञानासंभवादिति भावः। नन्ववैयाकरणानां प्रकृतिप्रत्यययोर्विभागस्य विशेषरूपेण ज्ञानासंभवेऽपि वैयाकरणानां स सुज्ञेयः व्याकरणशास्त्रस्य तत्तत्पदघटकप्रकृतिप्रत्ययादिविभागमक्रिय प्रतिपादकत्वादत्याशयवानाह-क्स्‌नसादावितीति। न तद्विभाग इति। सुबन्तसमुदायस्यैव वस्‌नसाद्यादेशविदानदर्शनान्न सर्वत्र प्रकृतिप्रत्ययादिविभागज्ञापकत्वं व्याकरणशास्त्रस्य। तथा च मथा वैयाकरणानामपि वस्नसादौ प्रकृतिप्रत्ययविभागनिर्मयः सुतरां न संभवति तथा सर्वे सर्वपदादेशा इति पक्षे घटेनेत्यादावपीति भावः। एवं च रामेणेत्यादितो रामाभिन्नः कर्तेत्याद्यनुभूयमानबोघान्यथानुपपत्त्या सुबन्ताद्यात्मकपदे बोधजनकताशक्तिरास्थेयेत्याशयः। केचित्तु यत्र प्रकृत्यादिविभागकल्पना शास्त्रसाहाय्येनापि नैव कर्तुं शक्या तादृशस्यैव पदस्य वाचकत्वं, यत्र तु तथा कल्पना संभवति तत्र प्रकृतिप्रत्यययोरेव वाचकत्वमिति वदन्ति, भाष्यतत्त्वविदस्तु यव्र प्रकृत्यादिविभागः कल्पयितुं सुतरामशक्यस्तादृशस्थले पदस्य वाचकत्वंऽवश्यं कल्पयितव्ये सति तदनुरोधेन सर्वत्रैव पदस्य वत्चकत्वं कल्पयितुं युक्तम्। अन्यथा क्वचित्पदस्य वाचकत्वं क्वचिच्च प्रकृतिप्रत्ययोरित्येवमर्धजरतीयत्वापत्तेः। शक्तिग्राहकशिरोमणेर्वृद्धव्यवहारात्सुबन्ताद्यात्मकपद एव शक्तिग्रहाच्चेति प्राहुः। एवं वाक्यस्फोटेऽपि पक्षद्वयं बोध्यम्॥ 64 ॥(5)  
 अथ वाक्यस्फोटं निरूपयंस्तदवतरणिकां ब्रूते-सुप्तिङन्तचयेति सुबन्तचय-तिङन्तचय-सुप्तिङन्तचयात्मकवाक्यत्यापीत्यर्थः। अपिना सुबन्ताद्यात्मकपदसंग्रहः। तेन च यया युक्त्या पदस्य वाचकत्वं सिद्धं तयैव युक्त्या वाक्यस्यापि तत्-वाचकत्वं सिध्यतीति सूचयन्नाह-हरेऽवेत्यादीति। लक्षणादधुना चेत्तत्पदेo। अत्राऽऽदेपदेन विष्णोऽव गङ्गेवेत्यादेः संग्रहः। पदयोरिति वर्मयोरादेश इति पक्षे पदावयववर्मयोरित्यर्थः। सर्वे सर्वपदादेशा इति पक्षे तु यथाश्रुतमेव साधु। एङः पदान्तादित्यनेनैकादेशे जाते सति हर इत्येकं पदं, एवे-त्यपरं, अथवा हरे इत्येकं पदमपरं च वेत्येवेत्यत्र विनिगमकाभावात्-न तद्विभाग-पदयोर्विभागः सुस्पष्टं ज्ञेयो न भवतीत्यर्थः। ननु मा ज्ञायि पदयोर्विभागस्ततः किं तदाह-तथाचेति। प्रत्येकं पदाज्ञानेऽपीति। प्रत्येकं पदयोः स्पष्टं ज्ञानाभावेऽपीत्यर्थः। न ह्यत्र प्रत्येकं पदयोर्विसिष्यज्ञानं संभक्ति, येन ताभ्यां प्रत्येकमर्थावगमोत्तरं विशिष्टबोधः स्यादिति भावः। कियान् भाग एकं पदं कियांश्च भागोऽपरं पदमित्येवं सामान्यतो ज्ञानसत्त्वेऽपि पदार्थज्ञाने पदज्ञानस्य कारणत्वात्प्रत्येकं पदयोर्यादृशज्ञानादर्थावगमोत्तरं विशिष्टबोधः। स्यात्तादृशस्पष्टं पदयोर्ज्ञानं नास्तीत्यर्थः। विशिष्य पदज्ञानमेव पदार्थज्ञानोपयोगि, न सामान्यतो ज्ञानं शक्ततावच्छेदकानुपूर्व्यज्ञानादिति भावः। अत्रापिशब्देन प्रत्येकं पदयोः स्पष्टज्ञानाभावेऽपि नार्थबोधानुपपत्तिरिति सूचितं तदुपपादयति-समुदायशक्तीति सुबन्ताद्यात्मकपदसमुदायरूपवाक्ये बोदजनकतारूपशक्तिज्ञानसत्त्वेन तस्मादार्थबोध उपपद्यते। तथा च प्रत्येकं पदयोः स्पष्टज्ञानाभावेऽमि यतो लोकानां समुदायाद्हरिनिष्ठं यत्संबोधनं तद्विषयो, विधिविषयीभूतमवनं-रक्षणवित्याद्यर्थबोधो जायतेऽतः पदसमुदायरूपवाक्ये बोधजनकताशक्तिरवश्यं कल्पनीयेति भावः। यथा प्रत्येकं पदयोर्विशिष्य ज्ञानसंभवेऽपि तत्रानुभूयमानवाक्यर्त्थबोधान्यथानुपपत्त्या पदसमुदायात्मके वाक्ये शक्तिः परिकल्पिता तथा यत्र प्रकृतिप्रत्ययोर्विभागस्य विशिष्यज्ञानं न संभवति तत्रापि अनुभूयमानविशिष्टबोधान्यथाऽनुपपत्त्या प्रकृत्यादिसमुदायात्मकपदे शक्तिरभ्युपेयेत्यतिदिशन्नाह-एवमिति। विशिष्याज्ञायमानेष्विति। एतच्च पञ्चषष्टितमकारिकायां \`घटेनेत्यादिषु न हि' इत्यत्र विस्तरेण निरूपितमिति तत्तत्रैव द्रष्टव्यम्। समुदायव्युत्पत्त्येति। प्रकृतिप्रत्ययसमुदायात्मकपदे शक्तिग्रहेणेत्यर्थः। ननु वाक्यार्थज्ञाने वाक्यघटकीभूतयावत्पदपदार्थज्ञानस्य कारणत्वाद्यया युक्त्या पदस्पोटः साधनीयस्तयैव मुक्त्या वाक्यस्फोटोऽपि सिध्येदित्याशयेन पदस्फोटानन्तरं वाक्यरफोट उक्तः। तथा च वाक्यस्फोटे साधनीये तत्र पदस्फोटो दृष्टान्तत्वेनोदाहंर्तु युक्तः। सत्येवं कथमत्र तद्वैपरीत्येन पदस्फोटे साधनीये वाक्यस्फोटस्य दृष्टान्तत्वमुक्तम्। किंच यत्र प्रत्येकपदयोर्विभागज्ञानं स्पष्टं न संभवति तत्र वाक्यस्फोटस्य सिद्धावपि न सर्वत्र तत्र वाक्यस्फोटः सिध्यतीत्यत आद-वस्तुत इति। पदैः पदार्थबोधवदिति। यथा घटपटादिप्रातिपदिकैः, तत्प्रकृतिकसुबन्तैर्वा घटादिरूपोऽर्थो बोध्यते तथा घटोऽस्तीत्यादिवाक्यैर्घटकर्तृका वर्तमानकालिकी सत्तेत्याद्यर्थः प्रत्याय्यते। पदार्थशक्तिरिति। तत्र यथा घटाद्यर्थनिरूपिता बोधजनकतारूपा शक्तिर्घटादिप्रातिपदिकेषु तत्प्रकृतिकसुबन्तेषु वा पदेषु कल्पिता तद्वद्वाक्यार्थनिरूपिता बोधजनकत्वशक्तिर्घटोऽस्तीत्यादिवाक्येष्वभ्युपगन्तव्येत्यर्थः। तत्रेयान् विशेषः-वाक्ये कल्प्यमाना शक्तिः प्राप्ताप्राप्तविवेकन्यायेन संसर्गांशे विशेष्यविशेषणभावांशे च पर्यवस्यति, घटाद्यर्थस्य क्लॄप्तावयवशक्त्यैवोपस्थानस्य सिद्धत्वादिति। पदस्फोटवाक्यस्फोटाविति। पदं वाचकं, वाक्यं वाचकमित्यर्थकावित्यर्थः। व्यवस्थिताविति। युक्त्यादिप्रमाणेन निर्धारितावित्यर्थः। प्रमाणेनार्थनिर्धारणं व्यवस्थेति भावः। एतेन पदस्फोटं दृष्टान्तीकृत्य वाक्यस्फोटसाधनाज्ज्ञाताज्ञातप्रकृत्यादिविभागेषु सकलपदेष्विव ज्ञाताज्ञातपदविभागेष्वपि सकलवाक्येषु शक्तिरास्थेयेति सूचितम्। अर्धजरतीयत्वादिदोषाप्रसङ्गायेति भावः। तदेवं पक्षद्वयस्य व्यवस्थितत्वेऽपि भाष्यादावुपवर्णितत्वेऽपि च वाक्यस्फोटस्य मुख्यत्वात्तत्कस्पनमेवाऽऽश्यकं न पदस्फोटकल्पनमित्याह-अन्यथेति। वाक्ये बोधजनकत्वशक्त्यनङ्गीकारे इत्यर्थः। घटः कर्मत्वमानयनं कृतिरित्यादाविति। घटमानयेति वाक्ये ये पदार्थाः प्रतीयन्ते तेऽत्र विशकलिततया शब्दान्तरेण निर्दिष्टाः, एतादृशस्थल इत्यर्थः। तादृशव्युत्पत्तीति। घटः कर्मत्वमित्यादिवाक्यं घटकर्मकानयनरूपार्थबोधजनकमित्येतादृशवाक्यशक्तिज्ञानरहितस्यापीत्यर्थः। अत्रापिशब्दो दृष्टान्तार्थः-यता घटः कर्मत्वमित्यादिवाक्यशक्तिज्ञानवतः पुंसो घटः कर्मत्वमित्यादिवाक्याद्‌घटकर्मकानयनमिति बोधो निष्टङ्कं जायते तथा वाक्यशक्तिग्रहशून्यस्य तादृशवाक्यात्तथा बोध आपद्येतेत्याशयात्। अत्र तादृशवाक्यशक्तिज्ञानरहितस्येत्युक्त्या घटः कर्मत्वमित्यादिवाक्यं घटकर्मकानयनबोधजनकमित्येवंशक्तिग्रहवत्‌स्तादृशवाक्यात्तथा बोधो भवत्येवेति सूचितम्। बोधप्रसङ्ग इति। घटकर्मकानयनानुकूलकृतिरित्यर्थंबोधापत्तिरित्यर्थः। घटादिपदशक्तिग्रहवतः पुंस इति शेषः। घटमानयेतिवाक्यात्प्रतीयमानपदार्थानामत्रोपस्थितिसत्त्वादिति भावः। तथा च घटमानयेत्यत्रेवात्रापि वृत्तिज्ञानजन्यपदार्थोपस्थित्यादिसामग्रीसत्त्वाद्‌घटकर्मकानयनमिति बोधप्रसक्तिरित्याशयः। अत्र लकाराणां कृतौशक्तिरिति नैयायिकमतानुसारेण घटः कर्मत्वमित्यादिवाक्ये कृतिरित्युक्तम्। ननु वाक्यार्थज्ञाने तात्पर्यज्ञानस्य कारणत्वात्प्रकृतस्थले घटः कर्मत्वमित्यादिवाक्यं घटकर्मकानयनमित्यर्थं बोधयत्वितीच्छयोच्छरितत्वरूपतात्पर्यज्ञानाभावेन तात्पर्यज्ञानरूपकारणाभावादेव न पूर्वोक्तवाक्यात्तादृशार्थबोधापत्तिरित्यत आह-घटमानयेत्यत्रेवेति। अयं भावः-तदर्थप्रतीतीच्छा वक्तुस्तात्पर्यम्। सैन्धवमानयेत्यादौ सैन्धवपदमश्वरूपार्थप्रतीतीच्छया वक्त्रोच्चरितमित्येवं तात्पर्यज्ञाने सत्येव तस्माद्वाक्यादश्वमानयेति बोदो दृश्यते। यदि तात्पर्यज्ञानं न स्यात्तर्हि सैन्धवपदस्य नानार्थकत्वेनाश्वो वा लवणं वाऽऽनेयमिति संशयात्संशयस्य च प्रवृत्तिप्रतिबन्धकत्वदर्शनात्तादृशवाक्यादर्थबोध एव नोदियादत्तस्तात्पर्यज्ञानं वाक्यार्थबोधे कारणमित्यवश्यं वक्तव्यम्। तादृशतात्पर्यग्राहकं च लोके गमनप्रकरणादि। घटमानयेत्यादौ च घटकर्मकानयनमित्यर्थप्रतीतिर्निरुक्तवाक्याद्भत्विति वक्तुरिच्छैव तात्पर्यम् तादृशतात्पर्यग्राहकं च द्गितीयाप्रत्ययान्तघटमितिप्रयोगानन्तरमानयेति तिङन्तोच्चारणम्। ततश्च तात्पर्यज्ञानसत्त्वाद्‌घटमानयेति वाक्याद्‌घटकर्मकानयनमित्याकारकः शाब्दबोधो जायत इति युक्तमेव। घटः कर्मत्वमित्यादिवाक्यं घटकर्मकानयनमित्यर्थप्रतीतीच्छया वक्त्रोच्चरितमित्यर्थे तात्पर्यग्राहकाभावेन तात्पर्यज्ञानरूपकारणाभावादेव न घटः कर्मत्वपित्यादिवाक्याद्‌घटकर्मकानयनमिति बोधः प्रसज्जते। तथा च कथं वाक्यशक्तिज्ञानरहितस्येयं बोधापत्तिश्चोद्यत इति शङ्ककाशयः। समाधातुस्तु-घटमानयेत्यत्र यावन्तो य च पदार्थाः पदनिष्ठवृत्तिज्ञानजन्योपस्थितिविषयाः सन्ति तावन्तस्ते च पदार्था घटः कर्मत्वमित्यादिवाक्यात्पदनिष्ठवृत्तिज्ञानजन्योपस्थितिविषयाः सन्तीति कृत्वा तात्पर्यज्ञानं वर्तते। वृत्तिज्ञानजन्यपदार्थोपस्थितिरपि तात्पर्यग्रहिका, नतु घटमानयेत्याद्यानुपूर्व्येवेत्यर्थः। तथा च तात्पर्यज्ञानसत्त्वेऽपि यतस्तादृशवाक्याद्वाक्यशक्तिज्ञानरहितस्य घटकर्मकानयनमिति बोधो न जायत इत्यनुभवसिद्धं ततो वाक्यशक्तिरावश्यिकेति भावः। तदेतत्सर्वमनुसंधायाऽऽह सारे-घटमानयेत्यत्रेवेत्यादि। घटमानयेति वाक्ये यथा पदार्थोपस्थितिस्तद्वद्‌घटः कर्मत्वमित्यादिवाक्ये पदार्थोपस्थितौ सत्यामित्यर्थः। अत्र घटः कर्मत्वमितिवाक्यजन्यपदार्थोपस्थितौ घटमानयेतिवाक्यजन्यपदार्थोपस्तितेर्दृष्टान्तत्वेनोपादानादवृत्तिजन्यपदार्थोपस्थितिस्तात्पर्यग्राहिका, नतु घटमानयेत्येतादृशानुपूर्व्येवेति सूचितम्। तथा पदार्थानामुपस्थिताविति सत्सप्तभ्या सिद्धसाध्यसमभिव्याहारन्यायेन तादृशपदार्थोपास्थतेस्तात्पर्यज्ञानकारणत्वं च सूचितम्। तदाह-सत्यपि तात्पर्यज्ञान इति। वृत्तिज्ञानजन्यपदार्थोपस्थितिनिमित्तके तात्पर्यज्ञाने सत्यपीत्यर्थः। बोधाभावाच्चेति। अत्रापि तादृशव्युत्पत्तिरहितस्येत्यनुषञ्जनीयम्। तथा च घटः कर्मत्वमिति वाक्यं घटकर्मकानयनं बोधयत्वितच्छिया वक्त्रोच्चारितमित्येवमात्मके तात्पर्यज्ञाने सत्यपि, घटः कर्मत्वमित्यादिवाक्यं घटकर्मकानयनधोधजनकमित्येवंवाक्यशक्तिज्ञानशून्यस्य पुरुषस्य यतो निरुक्तवाक्यात्तथा बोधो नैव जायतइत्यनुभूयते ततो वाक्यशक्तिरवस्यमब्युपगन्तव्याऽनिच्छताऽपि वाक्यशक्तिज्ञानेतरसकलकारणकलापसत्त्वेऽपि तथा बोधाभावेऽभियुक्तानुभवस्य प्रसिद्धत्वाद्वाक्यशक्त्यङ्गीकार इति भावः। घटः कर्मत्वमिति वाक्यशक्तिज्ञानसत्त्वेऽपि ततस्तथा बोधो नैव जायते आकाङ्क्षाविरहादित्याह-तत्रैवेति। घटमानयेत्यत्रैवेत्यर्थः। कटकर्मकानयनमिति बोध इति। एतादृशाकारकबोधे जननीये सतीत्यर्थः। घटार्थप्रातिपदिकेति। श्रत्र घटार्थेत्युक्त्या तादृशार्थककलसादिप्रातिपदिकसंग्रहः सूचितः। कर्मत्ववाचकविभक्तेरिति। अम्-औट्-शस्, इत्येवंरूपाया विभक्तेरित्यर्थः। धातोरिति। आ-नीत्यादेरित्यर्थः। आख्यातस्येति। तिङप्रत्याहारान्तर्गतसिवादितिङ इत्यर्थः। अत्र यद्यपि धातोरनन्तरं विकरणस्येति वक्तुमुचितम्। धातोरनन्तरं शबादिविकरणानां विहितत्वात्। तथापि विकरणस्य सर्वत्रादर्शनाद्धातोरनन्तरं न तन्निवेशः। पपाचेत्यादौ विकरणस्यासत्त्वादित्यर्थः। आनयेत्यादौ यद्यप्याख्यातं न श्रूयते तथापि आख्यातस्यार्थोपस्थित्यर्थमनुसंधानमावश्यकमिति धातोरनन्तरमाख्यातस्येत्युक्तम्। विकरणस्य त्वनर्थकत्वान्न तदनुसंधानमावश्यकमिति न तन्निवेशः कृत इत्याशयः। समभिव्याहार इति। सहोच्चारणमित्यर्थः।कारणमिति। हेतुरित्यर्थः। बटकर्मकानयनबोधः कार्यम्। कार्यकारणेति। तथा च घटकर्मकमानयनमित्याकारकबोधं प्रति घटार्थप्रातिपदिकोत्तरममादिविभक्त्युत्तरमानीत्यादिधातूत्तरतिङुच्चारणमिति कार्यकारणभावः फलितः। एतादृशकार्यकारणभावविषयकज्ञानवतो निरुक्तबोधस्य जायमानत्वान्निरुक्तकार्यकारणभावज्ञानमपि तथा बोधे हेतुरित्याश्रीयते। तदिदं कार्यकारणभावज्ञानं घटः कर्मत्वमित्यादिवाक्यस्थले नास्तीति कृत्वान ततो तथा बोधः। सोऽयं निरुक्तकार्यकारणभाव एवाऽऽकाङ्‌क्षेत्यर्थः। आकाङ्क्षैव च वाक्यशक्तिः। आकाङ्क्षा, शक्तिरिति नाममात्रे भेदः। तदर्थस्त्वेक एवेति भावः। एवं चाऽऽकाङ्क्षारूपशक्त्यभावादेव न घटः कर्मत्वमिति वाक्यात्तथा बोधः। तथा च तादृशवाक्ये शक्तिकल्पने प्रमाणाभाव इति भावः। एवं निरुक्तरीत्या कार्यकारणभावज्ञानरय हेतुत्वाङ्गीकारेण र्कि सिद्धं तदाह-सिद्धो वाक्यस्फोट इति। पदसमूहात्मकवाक्यस्य वाचकत्वं सिद्धमित्यर्थः। ननुयदि पदसमूहात्मकवाक्ये बोधजनकतारूपा शक्तिः सिध्येत्तदैव वाक्यस्फोटो-वाक्यस्य वाचकता सिद्धा स्यात्किंतु सैव शक्तिर्वाक्ये कथं सिध्यतीति दृष्टान्तेन स्पष्टयन्नाह-घटादिपदार्थेति। घटपटादिपदार्थबोधं प्रति घटादिपदं कम्बुग्रीवादिमदाद्यर्थ शक्तमित्येवं घटादिपदनिष्ठशक्तिज्ञानं कारणमित्येवं पदनिष्ठशक्तिज्ञानकार्यकारणभावस्य हेतुत्वमवश्यं वक्तव्यम्। अगृहीतवृत्तिकस्य पुंसोऽगृहीतवृत्तिकपदादर्थबोधादर्शनात्। विशिष्टवाक्यार्थबोध इति। तद्वद्‌घटकर्मकमानयमित्याद्याकारकवाक्यार्थविशेषबोध इत्यर्थः। पदसमभिव्याहारेत्यादि। घटकर्मकमानयनमित्येवं वाक्यार्थविशेषबोधं प्रति घटमानयेति वाक्यं घटकर्मकानयनार्थे शक्तमित्येवं पदसमूहात्मकघटमानयेति वाक्यनिष्ठशक्तिज्ञानं कारणमित्येवं घटमानयेतिवाक्यनिष्ठशक्तिज्ञानकार्वकारणभावस्य हेतुत्वकल्पनाद्वाक्यस्य वाचकत्वं सिद्धमिति भावः। नन्ववं पदार्थवाक्यार्थरूपविषयभेदेन कार्यकारणभावभेदस्याऽऽवश्यकत्वे हेतुत्वाब्युपगमेऽपि तावता वाक्ये शक्तिः कथं सिद्धेत्यत आह-अर्धोपस्थापकेति। अर्थेपस्थापकं यज्ज्ञानं तादृशज्ञानविषयो यः शब्दस्तन्निष्ठं यज्ज्ञाननिरूपितं कारणत्वं तादृशकारणत्वस्यैव शक्तित्वादित्यर्थः। शब्दनिष्ठबोधकारणत्वमेव शक्तित्वमिति संक्षिप्तोऽर्थ इति यावत्। तथा च पदेष्विव वाक्येष्वपि शक्तिः सिद्धेति भावः। एतदेव विशदयितुमाह-युक्तं चैतदिति। एतद्-वाक्यनिष्ठबोधकारणत्वस्य शक्तित्वं युक्तं युक्तिमदित्यर्थः। तामेव युक्तिमाह-विषयतासंबन्धेनेति। सामान्यविषयतारूपसंबन्धनिवेशाद्विषयभेदेऽपि न तद्भेदेन कार्यकारणभावबाहुल्यमिति भावः। अत एवोक्तं लाघवाद्धेतुत्वसिद्धेरिति। शाब्दबोधमात्र इति। घटादिविषयमनिमेश्य सामान्यतः शाब्दबोध इत्यर्थः। वृत्तिज्ञानस्येति। वृत्तिज्ञानजन्योपस्थितेरित्यर्थः। हेतुत्वमिति। कारणत्वमित्यर्थः। वृत्तिज्ञानेत्यत्र विषयतासंबन्धेनेत्यनुषञ्जनीयम्। तथा च शाब्दबोधत्वावच्छिन्नं प्रति विषयतासंबन्धेन वृत्तिज्ञानजन्योपस्थितिः कारणमित्यर्थः। अत्र बोधः कार्यं, उपस्यितिः कारणम्। कार्यकारणयोश्च विषयताख्यः संबन्धः। बोधनिरूपिता विषयता चोपस्थितौ वर्तत इति कृत्वा विषयतासंबन्धेनोपस्थितिः कारणमित्युक्तम्। एतादृशकार्यकारजभावकल्पने गौरवं न भवतीत्याह-लाघवादिति। यदा तु तत्पदीयशक्तिज्ञानरहिततत्पदज्ञानयतः पुंसस्तत्पदघटितवाक्याद्बोधापत्तिनिरीसार्थं तदर्थबोधे तदर्थकपदनिष्ठवृत्तिज्ञानयतः पुंसस्तत्पदघटितवाक्याद्बोधापत्तिनिरासार्थं तदर्थबोधे तदर्थकपनिष्ठवृत्तिज्ञावजन्योपस्थितिः कारणमित्युत्यते, तदा तु गौरवं स्यात्। अत्र लक्षणसमन्वयः-तत्पदं-गोपदं, तन्निष्ठशस्त्रिलक्षणान्यतरज्ञानरहितत्वे सति केवलगोपदज्ञानवतो देवदत्तस्य, तत्पद-गोपदघटितगामानयेति वाक्यात्प्रसक्ता या बोधापत्तिस्तद्वारणाय, तदर्थबोधे-सास्नादिमदगोपदार्थबोध, तादृशसास्नादिमदर्थकगोपदनिष्ठशक्तिज्ञानजन्योपस्थिति कारणमित्येवं कार्यकारणभावे स्वीकृते सति घटपदाद्यर्थभेदेन कार्यकारणभावानन्त्यमापद्येदेति गौरवं स्पष्टम्। विषयमनिवेश्य सामान्यतः शक्तिज्ञानकार्यकारणभावकल्पने तु शक्तेरैक्यान्न कार्यकारणभावानन्त्यप्रसक्तिरिति लाघवमिति भावः। वाक्यशक्तिविषये शङ्कते-नन्विति। शङ्‌कामेवाऽऽह-वाक्यार्थस्यापूर्मवत्वादिति। सर्वत्र शाब्दबोधात्प्रागनुपस्थितत्वादित्यर्थः। अयं भावः--यथा घटपटादयः पदार्थाः पूर्वसिद्धाः, न त्वपूर्वाः, अतस्तेषु घटादिपदानां शक्तिग्रहो युक्तः। किंतु वाक्यार्थो न तथा पूर्वसिद्धोऽपित्वपूर्वः। तथाहि-वाक्यार्थो नाम पदार्थसंसर्गः। पदार्थत्वं च पदजन्यप्रतीतिविययत्वम्। विषयता च प्रकारताविशेष्यतान्यतररूपा। सा च न संबन्धेऽस्तीति संबन्धस्य पदादनुपस्थितत्वाद्‌घटादिपदार्थवत्पूर्वसिद्धत्वाभावान्न तत्र वाक्यार्थबोधात्प्राक्‌शक्तिग्रहः संभवतीति भावः। एवमाशङ्कायां प्रतिबन्द्या समाधत्ते मूले-अर्थे विशिष्येति। वाक्यस्येति शेष इति। तथा च वाक्यस्य वाक्यार्थे पदार्थसंसर्गात्मके। शक्त्यग्रहणं चेदिति। वाक्यार्थबोधात्प्राक् पदार्थसंसर्गस्याविद्यमानत्वैन तत्र वाक्यशक्तिग्रहो न संभवेतीति चेदित्यर्थः। एवमभिहितान्वयवादिमते संसर्गात्मके वाक्यार्थे वाक्यशक्तिग्रहानुपपत्तिमभिधायान्विताभिधानवादिमतेऽपि पदे वाक्यशक्तिग्रहानुपपत्तिः समैवेत्याह-पदेऽपि सममिति। ननु शाब्दबोदात्पूर्वं पदे चक्षुरादीन्द्रियोपस्थितपदार्थनिरूपितशक्तिग्रहसंभवोऽस्तीति कथं शाब्दबोदात्पूर्वं पदे शक्तिग्रहानुपपत्तिरित्यतस्तदाशयं स्पष्टयति-पद एवान्वयांश इति। घटादिपदानामितरान्वितघटादिपदार्थे शक्तिरित्यन्विताभिधानवादिमत इत्यर्थः। इत्थं हि तेषामाशयः-यदा भोश्छात्र त्वं गामानयेति वाक्यं प्रयोजको गुर्वादिरुच्चारयति तदा तच्छ्रुत्वा प्रयोज्यः शिष्यादिर्गामानयति। पार्श्वस्थोऽज्ञातगवादिपदशक्तिको बालस्तु प्रयोज्यकर्तृकं गवानयनं वीक्ष्य तदिदं गवानयनं गामानयोतिशब्दप्रयोज्यमिति निश्चिनोति। ततश्च गां न याश्वमानयेत्यादावावापोद्वापाभ्यां-गोपदसत्त्वे सास्नादिमत्पदार्थबोधः। आनयपदव्यतिरेकेण सास्नादिमत्पदार्थबोधाभावः। इत्याकारकान्वयव्यतिरेकाभ्यां गवादिपदानामितरान्वितसास्नादिमदादिपदार्थेषु शक्तिं गृह्‌णाति। इत्थं च गामानयेतिप्राथमिकव्यवहारेण विशिष्ट एव शक्तिग्रहादानयनाद्यन्वितः सास्नादिमदादिपदार्थ एव गवादिशब्दार्थः। किंचान्वयस्याशक्यत्वे शाब्दबोधविषयता न स्यात। शाब्दबोधविषयतायां शक्तिग्रहस्य नियामकत्वात्। अशक्यस्यानुभवविषयत्वेऽति प्रसङ्गात्। तथा च सकलभेदानुगुणसामान्यरूपो विशेषान्तरसंनिधानाद्विशेषविश्रान्तः पदार्थ एव वाक्यार्थः आक्षिप्तपदान्तराणि पदान्येव च वाक्यम्। यथा घटशरावादिसर्वबेदानुकूलसामान्यरूपं मृत्तिकात्वं तद्वद्‌घटत्वपटत्वादिसर्वभेदानुकूलं सायान्यरूपं शब्दत्वादि तद्रूप इत्यर्थः। एवं च पदार्थत्वेनैव रूपेम विशषाणामन्वये पदानां शक्तिरिति तेषामाशयः। अन्वयरूपे वाक्यार्थेऽपि पदानां शक्तिरिति यावत्। तथा च वाक्यार्थे वाक्यशक्तिर्न कल्पनीया गौरवादिति भावः। तद्‌ग्रहासंभव इति। अन्विताभिधानवादिमतेऽपि अन्वये पदशक्तिग्रहासंभवस्तुल्य इत्यर्थः। अन्वयरूपवाक्यार्थस्य शाब्दबोदात्पूर्वमनुपस्थितत्वादिति भावः। कुब्जशक्तिवादानुसारेणाऽ।डह-यदिचेत्यादि। कुब्जशक्तिवाद इति। अयं हि तदाशयो जातिविशिष्टा प्यक्तिरेव शक्या। परं तु जातिशक्तिभाने सत्येव पदादर्थस्मृत्यनन्तरं वाक्यार्थबोधो जायते नान्यथा। इत्थं च व्यक्तौ शक्तिज्ञानस्य नोपयोगः। तासामानन्त्यात्। एवं च व्यक्तिः स्वरूपसत्येव पदार्थस्मृतिहेतुर्नतु तज्ज्ञानमपेक्षितम्। शक्तिग्रहकार्यकारणभावे च जातिविशिष्टव्यक्तिबोधं प्रति जातिप्रकारकशक्तिग्रहः कारणमित्येवं जातिप्रकारकत्वस्यैव निवेशो, नतु व्यक्तिविशेष्यकत्वरय। अत एव व्यक्त्यंशे कुब्जां शक्तिः। व्यकत्यंशे शक्ति ज्ञानानपेक्षणात्। क्वचिदंशे ज्ञाता शक्तिः कारणं क्वचिदंशे तु अज्ञाता कारणमित्येवं यो वादः स एव कुब्जशक्तिवाद इति भावः। तथा च कुब्णशक्तिवादानुसारेण पदार्थांशे, पदशक्तिर्ज्ञाता पदार्थानां पूर्वं सिद्धत्वाच्छाब्दबोदात्प्रागुपस्थितत्वात्तत्र शक्तिग्रहसंभवाच्ज्ञाता उपयुज्यते। अन्वयांशे तु वाक्यार्थरूपान्वयांशस्य शाब्दबोदात्प्रागनुपस्थितत्वादज्ञातैवोपयुज्यत इत्युच्यते चेद्वाक्यशक्तिवादिनो ममापि वाक्यस्य शक्तिरज्ञातैव संसर्गरूपे वाक्यार्थे उपयुज्यत इति समः कुब्जशक्तिवादाङ्गीकार इति न वाक्यार्थे वाक्यशक्तिग्रहानुपपत्तिश्चोदनीयेति भावः। नन्वज्ञाता शक्तिः, सा चोपयुज्यत इति वचनयुक्तं, अज्ञातस्य क्वाप्युपयोगकरणासंभवादित्यस्मिन्‌मते शैथिल्यं मनसि निधाय प्रकारान्तरमवतारयति-नन्वित्यादिना। पश्यत इति। गामानयेति गुर्वादिनोक्ते शिष्यादिनाऽऽनीतां गां पश्यतोऽज्ञातपदशक्तिकस्य बालस्येत्यर्थः। पदार्थंवदिति। अयं भावः-अभिहितान्वयवादिमते लाघवात्पदानां पदार्थमाव्रे शक्तिर्नत्वन्यांशेऽपि गौरवात्। आकाङ्क्षादिलभ्यत्वेनान्यलभ्यत्वाच्च। एवं च पदेभ्यः प्रथमं पदार्थमात्रोपस्थितिः। पश्चात्पदार्थविशेषणामन्वयरूपस्य वाक्यार्थस्यो स्थितिः। इत्याशयेनाऽऽह-पदार्थवदिति। अत्र \`तत्र तस्येव' इति सप्तम्यन्ताद्वतिः, उपमेये वाक्यार्थे सप्तमीदर्शनात्। तथा च बालस्य यथा मनसा पदार्थेसास्नादिमत्यर्थे पदशक्तिग्रहो भवति तथा वाक्यार्थेऽपि-अन्वयरूपे वाक्यार्थेऽपितद्‌ग्रहः-पदशक्तिग्रहः स्यादिति चेत्तुल्यमित्याह-लक्षणादिर्तीति। लक्षणशब्द, स्यानेकार्थत्वात्प्रकृतेऽपेक्षितमर्थं ब्रूते-लक्ष्यत इत्यादिना। लक्षधातोः करणे ल्युट्। भन इति। ज्ञानसाधनमिन्द्रियमित्यर्थः। परममूले-\`पदेऽर्थेऽप्यस्तु' इत्यत्र वाक्यार्थप्रतिपादकोऽर्थशब्दः। तादृशार्थकार्थपदोत्तरवर्तिनाऽपिशब्देन पदार्थसमुच्चये सत्यसंगत्यापत्तिः, पदार्थे शक्तिग्रहस्याप्रतिक्षेपादत आह-अपिरिति। पदपदोत्तरमिति। भिन्नक्रमेण पदेऽपीत्येवं पदशब्दोत्तरमपिशब्दो योज्य इत्यर्थः। तदर्थमाह-पदेऽपीत्यादिना। लक्षणान्मनसा पदेऽप्यर्थनिरूपितशक्तिग्रहश्चेदिष्यते तर्हि मनसैव वाक्येऽपि वाक्यार्थनिरूपितशक्तिग्रहोऽस्त्वित्यर्थः। अयं भावः-घटमानयेति वाक्याद्‌वृद्धव्यवहाररूपात्पदे पदार्थनिरूपितप्राथमिकशक्तिनिर्मयो यथा मनसा जायेत तथा तद्वाक्यश्रवणे तद्‌घटकपदैः पदार्थानामुपस्थितौ सत्यां मनसा तत्संसर्गोपस्थितिरपि नानुपपन्ना। तथा च संसर्गरूपे वाक्यार्थेऽपि वाक्यशक्तिर्नानुपपन्नेति भावः। एतावता प्रबन्धेन पूर्व पदार्थे शक्तिग्रष्ठस्ततस्तत्प्रयुक्तपदार्थोपस्थितौ सत्यां पश्चान्मनसोपस्थिते संसर्गे शक्तिग्रहः पश्चादेवाऽऽवापोद्वापाभ्यां तत्तत्पदस्य तत्तदर्थे शक्तिग्रह इत्याह-वस्तुतस्त्विति। अत्रापि \`वृद्धव्यवहारं पश्यतः' इत्यनुषञ्जनीयम्। तेन वाक्यशक्तिग्रहात्पूर्वं कोशादिना पदशक्तिग्रहेऽपि न क्षतिः। तथा च शक्तिग्राहकशिरोमणिना वृद्धव्यवहारेण प्रथमतो वाक्य एव वाक्यार्थनिरूपितशक्तिग्रहो जायते क्वचिदुपदेशेनापि पूर्वं वाक्यशक्तिग्रहो जायते। तद्‌ग्रह इति। विशिष्ट वाक्यार्थनिरूपितशक्तिग्रह इत्यर्थः। नन्वेवं वाक्यस्फोटसिद्धावपि पदस्फोटो न सिध्यतीत्याह-आवापोद्वापाभ्यामिति। आनयनापसारणाभ्यामित्यर्थः। प्रत्येकं तद्‌ग्रह इति। प्रत्येकस्मिन् पदे प्रत्येकपदार्थनिरूपितशक्तिग्रहो भवतीति भावः। पदं च प्रत्येकपदशक्तिसहकृताकाङ्‌क्षादिवशात्पदाद्वाक्यार्थशाब्दबोधो यदा तदा पदस्फोटः, यदा तु प्रत्येकपदशक्तिनिरपेक्षतयैव वाक्यशक्तिर्विशिष्टबोधं जनयति तदा वाक्यस्फोट इति पक्षद्वयं फलतीति तात्पर्यं बोध्यम्॥ 65 ॥  
 इयमेवेति। समुदितार्थे विशिष्टवाक्यस्यैव शक्तिरितीयमेवेत्यर्थः। मीमांसकानामिति। सर्वत्र वाक्ये लक्षणां स्वीकुर्वता भाट्टादीनामित्यर्थः। वैदान्तैकदेशिनामिति। मीमांसकानुयायिनां वाचस्पतिकल्पतरुप्रमृतीनामित्यर्थः। त एते सर्वे पदलक्षणावद्वाक्यलक्षणा वदन्ति। नच पदशक्तिवद्वाक्यशक्तिं विना वाक्यलक्षणा घटते। स्वशक्यसंबन्धो लक्षणेति लक्षणणालक्षणस्य सर्वसंमतत्वादत आह-सर्वत्रैवेति। सर्वत्र वाक्यार्थो लक्ष्य एव लक्षणावृत्तिजन्य एवेति ये भाट्टादयो मीमांसका वदन्ति तेऽपि लक्षणाया ग्रहे समुदितार्थे वाक्यशक्तिं गतिमुपायमाहुः। वाक्यशक्तिं विना वाक्यलक्षणा दुर्वचा, शक्यसंबन्धो लक्षणेति सर्वसंमतसिद्धान्तादिति भावः। न्यायवैशेषिकादिमते वाक्ये लक्षणा नास्ति। स्वशक्यसंबन्धो लक्षणेति चोच्यते। पदसमुदायरूपवाक्यस्य कस्मिंश्चिदप्यर्थे शक्तिर्नास्ति। अतः कथं तत्र वाक्यशक्यसंबन्धो लक्षणा घटेतेत्यन्यतं। उक्तपक्षद्वयमिति। पदवाक्यभेदेन व्यवस्थितं पदं वाचकं वाक्यं वाचकमित्येवंरूपं पक्षद्वयमित्यर्थः। अनुपपत्तिमेव स्पष्टयति-उत्पत्तेरिति। वर्णानां जन्यत्वमिति मते-उत्पत्तेरिति। वर्णानां नित्यत्वमिति मतेतु अभिव्यक्तेरिति। वैयाकरणते शब्दानामुत्पत्तिः स्फोटस्य त्वभिव्यक्तिरिति विभागः। एकदा असंभवेनेति। पदघटकानां सर्ववर्णानां युगपदुत्पत्तिरभिव्यक्तिर्वा न संभवति। अभि व्यञ्जकतत्तत्स्थानानुयोगिकवायुसंयोगादेः क्रमिकत्वादुत्पत्तेरपि क्रमिकत्वेनाऽऽशुतरविनाशिनां क्रमिकाणां वर्णानां युगपन्मेलनासंभवेनोत्पन्नानामभिव्यक्तानां वातादवद्वर्णसमूहरूपपदज्ञानात्यन्तासंभवादित्यर्थः। तथा चेति। तावद्वर्णसमूहरूपपदजानासंभवे चेत्यर्थः। तत्समूहेति। तादृशपदसमूहरूपवाक्यज्ञानस्यापि सुतरामसंभव इति भावः। ततश्च पदस्फोटवाक्यस्फोटयोः सर्वथाऽनुपपत्तिरिति चेन्नेत्याह-उत्तरवर्णप्रत्यक्षेत्यादिना। अयं भावः-घटेत्यत्र पूर्वं घकारोच्चारणं पश्चादकारोच्चारणं ततष्टकारोच्चारणं ततः पश्चाच्चाकारोच्चारणमिति क्रमः। तत्र घकारोत्तरवर्णो योऽकारस्त्ज्ञानवेलायामुत्तरवर्णेऽकारेऽव्यवहितोत्तरवर्तित्वसंबन्धेनोपस्थितः स्मृतो यः पूर्ववर्णो घकारस्तादृशघकारवत्त्वं, तथा तदुत्तरटकारप्रत्यक्षज्ञानकाले तस्मिष्टकारेऽव्यवहितोत्तरवर्तित्वसंबन्धेनोपस्थितो यः प्रथमवर्णविशिष्टो द्वितीयो वर्णो \`घ' इत्याकारकस्तादृशघशब्दवत्त्वमित्यर्थः। अस्य सुग्रहमित्यत्रान्वयः। घकारवैशिष्ट्यं तदुत्तरस्मिन्नकारे, तदुत्तरस्मिंष्टकारे च घकाराविशिष्टाकारवैशिष्ट्यं सुग्रहं सुखेनानायासेन ज्ञातुं शक्यमित्यर्थः। एवं चतुर्थादिवर्णे स्मृतप्रथमवर्मविशिष्टद्वितीयवर्णविशिष्टतृतीयवर्णवैशिष्ट्यं सुग्रहमितिरीत्या चरमवर्मप्रत्यक्षं पदवाक्यघटकयावद्वर्मविषयकं संपद्यत इति न पदार्थबोधवाक्यार्थबोधयारेनुपपत्तिरिति तात्पर्यार्थः। पदपदार्थो निर्दिश्यते-उत्तरवर्णेत्यादि। घटादिशब्दघटकपूर्वपूर्वस्माद्वर्णादुत्तरोत्तरवर्णोच्चारणकाले। तस्मिन्-उत्तरवर्णे। उपस्थितेति। स्मृतेत्यर्थः। अव्यवहितेति। पूर्ववर्णोत्तरवर्मयोः पूर्ववर्णाव्यवहितोत्तरत्वं संबन्ध इत्यर्थः। पूर्ववर्णवत्त्वमिति। पूर्ववर्णवैशिष्ट्यमित्यर्थः। अस्य सुग्रहमित्यत्रान्वयः। उपस्तितविशिष्टेति। उपस्थितः स्मृतो यः प्रथमवर्णविशिष्टो द्वितीयो वर्ण इत्यर्थः। यथा वर्मसमुदायात्मकपदत्वस्य सुज्ञेयत्वं तद्वत्पदसमुदायात्मकवाक्यत्वस्यापि सुज्ञेयत्वप्रित्याह-तादृशानुपूर्वीघटितपदत्वस्येवेति। पूर्वपदविशिष्टत्वमुत्तपपदे, पूर्वपदविशिष्टोत्तरपदवैशिष्ट्यं तृतीयपद इत्येवंरीत्या वाक्यान्तिमपदे पूर्वपूर्वपदवैशिष्ट्यमुत्तरोत्तरपदे बोद्धुं शक्यमिति वाक्यत्वस्यापि सुग्रहत्वात्पदस्फोटवाक्यस्फोटौ निराबाधाविति भावः॥ 66 ॥ इति पदवाक्यरफोटः।  
   ॥ अखण्डपदस्फोटनिर्णयः ॥  
 अथाखण्डस्फोटप्रतिपादनावसर इत्याह-इदानीमिति। सखण्डस्फोटकथनान्तरमित्यर्थः। अखण्डपक्षमिति। अखण्डपदाखण्डवाक्यस्फोटपक्षमित्यर्थः। अवयवकल्पनारहितत्वमखण्डत्वमिति भावः। आह-निरूपयति-पदे न वर्णा इति। कारिकास्थपद इतिसप्तम्यन्तशब्दस्यार्थमाह-पचतीत्यादाविति। ननु वर्णोष्ववयवा न चेति प्रकृतानुपयुक्तमितित्याशङ्कां परिहरन्नाह-दृष्टान्तव्याजेनेति। दृष्टान्तमिषेणेत्यर्थः। क्वचिद्वर्णेष्ववया इवेति पाठो दृश्यते स चात्यन्तमनुगुण एव। यथा ककारादिवर्णेषु अवयवकल्पना नेत्याबालं सुप्रसिद्धं तद्वत्पदेऽपि वर्णात्मका अवयवा न सन्तीति ज्ञेयम्। तथा च दृष्टान्तेति यदुक्तं तद्युक्तमेवेति भावः। ननु वर्णेष्वपि क्वचिदवयवा दृश्यन्त एवेत्यत आह-प्रतीयमाना इति। एकारर्कारादिषु इकाररेफाद्यवयवा यद्यपि प्रतीयन्ते तथापि स्पष्टमनपलम्भात्तत्तद्वर्णसमानाकारध्वनिविशेषोपरागरूपोपाधिकृता सा भ्रान्तिरेवेति वर्णेष्ववयवा नैव वास्तवाः सन्तीत्यर्थः। एकारादिष्ववयवकल्पने दृढतरप्रमाणाभायेन गौरवापत्तेरिति भावः। पदे वर्णाभाववद्वाक्येऽपि पदानवयवकत्वं वक्तुमाह-वाक्यादिति कारिकास्तप्रविवेकपदार्थं व्याचष्टे-भेद इति। \`विचिर पृथग्भावे' इति धात्वर्थानुसारात्‌प्रविवेकपदं भेदार्थकमित्यर्थः। ननु पदादिप्रतीतौ तदवयवानां वर्णानामुपलम्भात्कथं वर्णाभावः पदाभावश्चेत्यत आह-अयं भाव इति। अखण्डमेवेति। वर्णरूपावयवाघटितमेवेत्यर्थः। अखण्डमेवेत्येवकारव्यावर्त्यं प्रदर्शयति। नतु वर्मसमूह इति। वाक्ये पदे चावयवपरिकल्पनं न कार्यामिति भावः। अनन्तवर्णकल्पने प्रमाणाभावादप्रामाणिकगौरवापत्तेश्चेति भावः। ककारं श्रुत्वा खकारं श्रृणोमीति विलक्षणप्रतीत्यन्यथानुपपत्तिरेव तत्रानन्तवर्मपरिकल्पने मानमित्याशङ्क्य तन्निराकरोति-तत्त वर्णोत्पादकत्वेनेत्यादिना। ककारखकारादितत्तद्वर्णोत्पादकत्वेनाभिमतो यो वायुसंयोगस्तन्निष्ठमित्यर्थः। निष्ठमित्यस्यावच्छेदकेऽन्वयः। तत्तद्वर्मजनकताया इति। ककारादितत्तद्वर्णनिष्ठा या जनकता तस्या इत्यर्थः। एतच्च नैयायिकमते, वर्णानामनित्यत्वेनोत्पादविनाशसालित्वादित्यर्थः। व्यञ्जकताया इति। वैयाकरणमते वर्णानां नित्यत्वेन तदभिव्यक्तिरेव वाच्येत्यर्थः। अवच्छेदकमिति। जनकतानिरूपितं व्यञ्जकतानिरूपितं वां यदवच्छेदकत्वं तद्वदित्यर्थः। वेजात्यमिति। परिकल्पितो धर्मविशेष इत्यर्थः। प्रतितिवैलक्षण्येति। वायुसंयोगगतं यत्कत्वखत्वादि तेन रूपेम स्फोटो विभासत इति ककारः खकार इत्यादिविलक्षणप्रतीतिर्निवोढुं शक्यसंभवेति भावः। एतदेव स्पष्टमभिहितं वाचस्पतिग्रन्थ इत्याह-भामत्यामिति। ब्रह्मसूत्रगतशांकरभाष्यव्याख्यायां वाचस्पतिप्रणीतायां भामत्याख्यायामित्यर्थः। आरोप्यत इति। वायुनिष्ठं तारत्वादि वर्णेष्वारोप्यत इति स्पष्टमुक्तं देवताधिकरणे(ब्र.सू.अ.1 पा.3 सू. 26)इत्यत्रेत्यर्थः। अत एव तारो मन्द इत्येकवर्णविषयकप्रतीतिव्यवहारयोरुपपत्तिः। एकस्मिन्नपि वर्णे किंचिदपेक्षयाऽयं तारः, किंचिदपेक्षयाऽयं मन्द इति व्यवहारस्तु सकलजनानुभवसिद्ध एव। आरोपाभ्युपगमे तु नायं दोषः। अनारोपितस्यैप विरुद्धधर्मद्वयसंबन्धस्याऽऽश्रयीभूतवर्मभेदप्रयोजकत्वनियमात्। कण्ठताल्वाद्यभिधातजन्यवायुसंयोग एव वाचकोऽस्त्वित्याशङ्केते-नन्वेवमिति। वाचकोऽपीति। तथा च वायुसंयोगस्यैव ककारकखकाराद्यात्मकत्वमस्वित्यर्थः। वायुसंयोगस्य ककारदिवर्मात्मकत्वं निराकर्तुमाह-प्रत्यक्षोपलभ्यमानेति। प्रत्यक्षेणोपलभ्यमानो यः ककारत्वादिप्रकारकप्रत्यक्षविषयः ककारादिस्तस्यैव वाचकत्वस्यानुभवसिद्धित्वादित्यर्थः। शब्दस्य श्रवणेन्द्रियग्राह्यत्वेन प्रत्यक्षविषयत्वम्। वायुसंयोगस्य त्विन्द्रियग्राह्यत्वाभावेन प्रत्यक्षविययत्वाभावान्न वाचकत्वं युक्तमिति भावः। अथोपसंहरन्निष्कर्षं वक्ति-तथा चेति। वायुसंयोगस्य वाचकत्वाभावे चेत्यर्थः। वाचकत्वान्यथानुपपत्त्येति। पदस्य वाक्यस्य च वर्मसमूहानतिरिक्तत्वे क्रमिकाणामाशुतरविनाशिनां वर्णानां युगपन्मेलनासंभवात्तेषां वाचकत्वस्य वक्तुमशक्यत्वेनान्यथानुपपत्त्या पदस्य वाक्यस्य च वर्णसमूहातिरिक्तत्वस्याऽऽवश्यकत्वेन पदवाक्ययोर्वाचकत्वं सिध्यतीत्यर्थः। सोऽयमिति प्रत्यभिज्ञा चास्मिञ्शब्दनित्यत्ववादिमते सम्यगुपपद्यत इत्याह-तदेवेदमिति। तदेवेदमित्यादित्रयस्य \`प्रतीत्या' इत्यत्रान्वयः। प्रत्यभिज्ञायां व्यक्त्यैक्यमनुभूयत इति स्फोटोऽखण्डः सिध्यतीत्यर्थः। सोऽयं गकार इति प्रतीत्या वर्णानां नित्यत्वमुक्तम्। वर्णानामनित्यत्वे तु अनित्यवर्णघटितपदवाक्ययोरप्यनित्यत्वेन प्रत्यभिज्ञानोपपद्येतेति स्फोटस्याखण्डत्वं न सिध्येदिति भावः। नच व्यक्तिभेदेऽपि तदेवेदेमौषधमित्यादाविव साजात्यावलभ्बनेनोक्तप्रतीतिर्निर्वहतीति वाच्यम्। तज्जातीयमिदं पदमिति व्यवहारस्याप्यापत्तेः। नच तादृशशव्यवहरा इष्ट एवेति वाच्यम्। तदेवेदं पदमिति व्यक्त्यैक्यविषयकव्यवहारस्यैवानुभवसिद्धत्वात्। एतेनेति। प्रत्यभिज्ञामूलकाखण्डस्फोटस्य वाचकत्वसाधनेनेत्यर्थः। श्रूयमाणवर्णानामिति। गौरित्यत्र गकारौकारविसर्गातिरिक्तस्य स्फोटस्यानुभवाभावाद्वर्मानामेव वाचकत्वमिति वदन्तः प्रत्युक्ताः। तेषामिति। गकारादिवर्णानामित्यर्थः। स्फोटातिरिक्तत्वाभावादिति। व्यञ्जकवायुसंयोगगतगत्वादिना स्फोटरयैव भानादिति भावः। खण्डनीयमंशमनुवदति-यत्त्वित्यादिना। वर्णानां प्रत्येकं वाचकत्वं तमुदायल्य वा? इति विकल्प्य नाऽऽद्य इत्याह-वर्णानां प्रत्येकभिति। अर्थबोधापत्तिरिति। अर्थबोधावृत्त्यापत्तिरित्यर्थः। नान्त्य इत्याह-समुदायस्य त्विति। आशुतरोत्पन्नानामिति। आशुतरविनाशिनामित्यस्याप्युपलक्षणमिदम्। तथा च पौर्वापर्यक्रमेणोच्चारितानामुच्चारणानुपदमेव विनष्टानां वर्णानां तथैव=पौर्वापर्यक्रमेणवाभिव्यक्तानां वा युगपन्मेलनाननुभवाद् ज्ञानं नैव संभवतीत्यर्थः। वर्णानां जन्यत्वपक्षे तत्समुदायस्यैवासंभवात्तज्ज्ञानासंभवः। नित्यत्वपक्षे तु समुदायसंभवेऽपि तज्ज्ञानासंभव इति भावः। ननु घटेत्यत्र घकारोत्तरवर्णेऽकारे वर्णोच्चारणानुभवजन्यसंस्कारवशात्स्मृतो यः पूर्ववर्मस्तादृशपूर्ववर्मवत्त्वमव्यविहितोत्तरत्वसंबन्धेन वर्तते, तथा तृतीयवर्णोच्चारणसमये तत्र तृतीयवर्णे, स्मृतो यः प्रथमवर्मविशिष्टो द्वितीयवर्मस्तद्वैशिष्ट्यमव्यवहितोत्तरवर्तित्वसंबन्धेन वर्तते। एवं चरमवर्मपर्यन्तं पूर्वपूर्ववर्णवैशिष्ट्यस्य वक्तुं शक्यत्वात्समूहालभ्बनरूपसकलवर्णज्ञानं यद्यपि संभवति तथापि सरो रसो नदी दीनेत्यादौ वैपरीत्येन नदीशब्दघटकनकाराकारदकारेकारानुभवजन्यसंस्कारे दीनत्वप्रकारकार्थबोधपत्त्याऽतिप्रसक्तमिति कृत्वा ध्वन्यन्तर्गतवर्णाभिव्यङ्‌व्योऽखण्डो वर्णाघटितः स्फोट एव वाचक इति कैयटेनोक्तं तन्न समीचीनमित्याह-तत्तुच्छमिति। सकलज्ञानमिति। संपूर्णपदज्ञानमित्यर्थः। नदीदीनादिसाधारणमिति। वर्णेषु क्रमसत्त्वेऽपि तेषां यत्समहूहालभ्वनात्मकज्ञानं जायते नियमो नास्ति। किंचिदंशरहितानामपि अक्रमेणापिवा समूहालम्बने पदार्थज्ञानस्यानुभवसिद्धत्वात्। तथा च नदीशब्दघटकवर्णानां तावतां पौर्वापर्यविपर्ययेण ज्ञाने जाते सति दीनार्थस्य नदीशब्दात्प्रतीतिः स्यात्। एवं दीनशब्दाच्च नदीशब्दार्थप्रतीत्यापत्तिः स्यादिति भावः। नानाप्रकारतानिरूपितं नानामुख्यविशेष्यताशालि ज्ञानं समूहालम्बनमित्युच्यते। यथा-अयं घटः, अयं स्तम्भः, अयं कुम्भश्चेत्येकं ज्ञानमिति। इतिकैयट इति तथा चैतन्मते वायुसंयोगेब्यः कत्वखत्वादिधमंवन्तो वर्णा उत्पद्यन्ते तेभ्यश्चाखण्डस्फोटाभिव्यक्तिः, अभिव्यक्ताच्चास्त्रण्डरफोटादर्थबोध इति बोध्यम्। तत्तुच्छमिति। पूर्वपूर्ववर्णानुभवजन्यसंस्कारसहकृतचरमवर्णानुभवाज्जायमानं सकलपदज्ञानं नदीदीनसाधारणं, येन क्रमेणानुभवे विषयभानं तेनैव क्रमेण स्मरणमिति नियमाभावात्कदाचिद्वैपरीत्येनापि नदीत्यक्षरद्वयस्य स्मरणे सति तथा दीनेत्यक्षरद्ववस्यापि वैपरीत्येन स्मरणे सति च नदीदीनशब्दसाधारणं भवति तादृशस्मरणज्ञानमिति यत्कैयटेनोक्तं तत्तुच्छमित्यर्थः। तत्र हेतुमाह-पदज्ञानस्येति। पौर्वापर्यक्रमविशिष्टवर्मघटितपदज्ञानस्येत्यर्थः। उपपादितत्वादिति। पूर्वपूर्ववर्मसंस्कारसहकृतचरमवर्णानुभवजन्यपदज्ञाने तावद्वर्णानां पौर्वापर्यक्रमवैशिष्ट्येनैव भानस्य सखण्डस्फोटकथनसमये सप्तषष्टिकारिकाव्याख्याने समुपपादितत्वात्सरोरसो नदी दीनेत्यादौ न काचित्क्षतिरिति भावः वर्णातिरिक्तस्फोटस्य वाचकत्वाङ्गीकारे दोषं प्रदर्शयति-वर्णानामिति। विकल्पग्रासाच्चेति। यदि प्रत्येकं व्यञ्जकत्वं तर्हि प्रथमवर्णेनैव व्यञ्जनसंभवे तदितरवर्णवैयर्थ्यम्। समुदितानां व्यञ्जकत्वं त्वसंभवि। चरमवर्णाबिव्यक्तिकाले क्रमिकाणां पूर्वपूर्ववर्णाभिव्यक्तिनामवस्थानासंभवेनैकदा मेलनासंभवात्समुदायस्यैवासंभवात्। चरमवर्णस्य व्यञ्जकत्वेऽपि तदितरवर्मवैयर्थ्यम्। पूर्वपूर्ववर्णानुभवजन्यसंस्कारसहितचरववर्णानुभवस्य व्यञ्जकत्वे तस्यैवार्थबोधकत्वमस्त्वित्यलमतिरिक्तस्फोटाङ्गीकारेणेति। भावः। नैयायिकः शङ्कते-नन्विति। त्वन्मतेऽपीति। वर्णातिरिक्तस्पोटवादिमतेऽपीत्यर्थः। वैयाकरणमत इति यावत्। एष दोष इति। विकल्पात्मको दोष इत्यर्थः। तमेव दोषं विशदयति-तत्तद्वर्णेति। वर्णोत्पत्तिवादिनैयायिकमतानुसारेणोत्पादकत्वेनाभिमतेति। वायुसंयोगानां प्रत्येकं व्यञ्जकत्वं समुदितानां वेति विकल्प्य, यदि प्रत्येकं वायुसंयोगस्य व्यञ्जकत्वे प्रथमवायुसंयोगेनैवाभिव्यञ्जने सिद्धे तदितरवायुसंयोगोपादानस्य वैयर्थ्यम्। नाभिप्रदेशादुद्वत्तवायोस्तत्तत्स्थाने क्रमेणैव संयोगोत्पत्त्या क्रमवतां तेषां युगवत्सहावस्तानासंभवेन मेलानायोगात्तत्समुदायस्यैव वक्तुमशक्यत्वात्समुदितानां तेषां व्यञ्जकत्वं सुतरां दूरापेतमेवेति बोध्यम्। प्रत्येकमभिव्यञ्जकत्वेऽपि कश्चन गकारत्वेन कश्चनौकारत्वेन कश्च विसर्गत्वेन च रूपेण स्फोटमभिव्यनक्ति। तथा च तांवद्रूपवैसिष्ट्येनाभिव्यक्तस्यैव तस्यार्थबोधकत्वमिति न कस्यापि वायुसंयोगस्य वैयर्थ्यमित्याशयवान्। समाधत्ते-प्रत्येकमेवेति। अत एवेति। यायुंसंयोगानां स्ववृत्तिगत्वादिना स्फोटाभिव्यञ्जकत्वादेवेत्यर्थः। तदतिरेकाखीकारेऽपीति। स्फोटातिरिक्तवर्णानङ्गीकारोऽपीत्यर्थः। वायुसंयोगस्य गत्वादिना स्फोटव्यञ्जकत्वानभ्युपगमे तु तथाऽभिन्यक्तये स्फोटातिरिक्तवर्णस्वीकार आवश्यको भवेदित्याशयः। ननवेवमतिरिक्तवर्णास्वीकारे पदाभावेन पदज्ञानस्यार्थबोधकारणत्वमसंभवदुक्तिकमेव स्यादित्याशङ्क्य निराफर्तुमाह-एवं चेति। वायुसंयोगगतगत्वादितत्तद्रुपेण स्फोटाभिव्यञ्जने चेत्यर्थः। गृह्यंते, इत्यस्य यत्रेति शेषः। तथा च यत्र ज्ञाने धवत्त्वं टशब्दे भासते तादृशं यत्पदज्ञानं तत्कारणताया इत्यर्थः। अविवादादिति। सर्वसंमतत्वादित्यर्थः। एवं चोपाधिकृतभेदं गृहीत्वा तस्मिन्नेव टशब्दात्मके घत्वप्रकारकप्रतीतिविषयाव्यवहितग्रहविषये घटपदव्यवहारात्तादृशं पदज्ञानमर्थबोधकारणमिति सर्वसंमतमिति भावः। नन्वेकस्मिन्नेव टशब्दात्मके घवत्त्वमुपाधिभेदाद् भवतु नाम परंतु तत्र स्वाव्यवहितोत्तरत्वं केन प्रकारेणेत्यत आह-अव्यवहितोत्तरत्वमिति। स्वज्ञानाधिकरणेति। स्वं-घत्वादिनां भासमानः स्फोटः, तज्ज्ञानाधिकरणीभूतो यः क्षमस्तत्क्षणोत्पत्तिकं यज्ज्ञानं तद्विषयत्वमेवाव्यवहितोत्तरत्वं, नतु स्वोत्पत्त्यधिकरणीभूतक्षणध्वंसानभ्तरमाविक्षणोत्पत्तिकत्वमित्यर्थः। तथा चाव्यवहितोत्तरत्वं ज्ञान एव, न तूत्पत्तौ। सर्वत्राव्यवहितोत्तरत्वस्य ज्ञान ए प्रतीतेरिति भावः। एतादृशमव्यवहितोत्तरत्वं क्वाप्यन्यत्र न दृष्टरमित्याशङ्क्याऽऽह-अत एवेति। निरुक्ताव्यवहितोत्तरत्वस्याऽऽनुपूर्वीव्यवहारप्रयोजकत्वादेवेत्यर्थः। घशब्दज्ञानानन्तरं यट्टशब्दज्ञानं तद्रूपा याऽऽनुपूर्वीत्यादिव्यवहारो वृद्धैनयायिकानां संगच्डत इति भावः। न कश्चिद्दोष इति। वर्णानां नित्यत्वेऽपि तदभिव्यक्तेरनित्यत्वेनैकवर्णाबिव्यक्त्यव्यवहितोत्तरत्वस्य वर्णान्तराभिव्यक्तौ सत्त्वाद घटादिपदप्रत्ययोपपत्तेः पदज्ञानस्यार्थबोधकारणतायाः सुवचत्वान्न कोऽपि दोष इत्यर्थः। परिमलकारोक्तं स्फोटखण्डनं निरस्यति एतेनेति। पौर्वापर्यरूपानुपूर्वीविशिष्टस्फोटस्य वाचकत्वसाधनेनेत्यर्थः। घटकलशादिपर्यायेष्वेक एव स्फोटो नाना वेति विकल्प्य न प्रथम इत्याह--नाऽऽद्य इति। नैकः स्फोट इत्यर्थः। एक एव स्फोट इति स्वीकारे दोषमाह-घटपद एवेति। घट इत्यानुपूर्वीविशिष्टपदाभिव्यक्ते स्फोट एवेत्यर्थः। कलशपदादिति। अगृहीतशक्तिकात्कलश, इत्यानुपूर्वीविसिष्टपदाभिव्यक्तस्फोटादित्यर्थः। अययर्थः-घटकलशादिपर्यायशब्दानां यदि एक एव स्फोटः स्यात्तर्हि घटशब्दाभिव्यक्तस्फोटे गृहीतशक्तिकस्य पुंसोऽप्रसिद्धकलशादिपर्यायश्रवणेऽपि प्रागगृहीतशक्तिकस्यैव स्फोटस्याप्रसिद्धकलशादिपर्यायेणाभिव्यक्त्याऽर्थप्रतीत्यापत्तेरिति। अर्थबोधप्रसङ्गादिति स्फोटस्यैक्येन घटपदाभिव्यक्ते स्फोटे शक्तिग्रहस्य जातत्वात्कलशपदाभिव्यक्तादपि अगृहीतशक्तिकात्स्फोटादर्थबोधप्रसङ्ग इत्यर्थः। वर्णसमुदायरूपपदस्य वाचकत्वमते तु नायं दोषः। तेन शब्देन बोधे जननीये तच्छक्तिग्रहस्य हेतुत्वात्। कलशशक्तिग्रहृरूपहेतोरसत्त्वान्न कलशपदादर्थबोधप्रसक्तिरिति भावः। घटशब्दाभिव्यक्तफोटे गृहीतशक्तिकस्य पुरुषस्य स्फोटैक्येऽपि अगृहीतशक्तिकात्कलशपदाभिव्यक्तस्फोटादर्थबोधापत्तिनिरासाय शङ्कते-नचेति। अर्थधीहेतुरितिः अर्थबोधकारणमित्यर्थः कीदृशः कार्यकारणभावस्तदाह-तत्पयायाभिव्यक्त इति। यादृशपर्यायाभिव्यक्तस्फोटे शक्तिग्रहः संजातः, तादृशपर्यायश्रवणे सति अभिव्यक्तस्फोटादर्थप्रतितिर्भवतीत्यर्थः। यथा घटरूपपर्यायाभिव्यक्तस्फोटेऽयं स्फोटः कम्बुग्रीवादिमद्वस्तृनो वाचक इत्येवं शक्तिग्रहः संवृत्तः, अतो घटमानयेति वाक्ये घटरूपपर्यायश्रवणसत्त्वादभिव्यक्तरफोटात्कम्बुग्रीवादिमद्वस्तुबोधो जायत इति युक्तमेव। वाक्ये यादृशपर्यायश्रवणमस्ति तादृशपर्यायाभिव्यक्तस्फोटे शक्तिग्रहृसत्त्वात्। यदि तु घटमानयेत्यस्य स्थाने कलशमानयेति वाक्यं प्रयुज्येत तर्हि वाक्ये यादृशपर्यायश्रवणमस्ति तादृशपर्यायाभिव्यक्तरफोटेऽयं कम्बुग्रीवादिमद्वस्तुनो वाचक इत्येवं शक्तेरगृहीतत्वेन शक्तिग्रहरूपकारणाभावान्न तस्मादर्थबोधप्रसङ्ग इत्यर्थः। एवमिति। वाक्ये यादृशपर्यायश्रवणमस्ति तादृशपर्यायाभिव्यक्तस्फोटे शक्तिग्रहस्यार्धबोधकारणत्वाङ्गीकार इत्यर्थः। अत्र स्फुट्यते वर्णैर्व्यज्यते इति व्युत्पत्त्या स्फोटशब्द शब्दपरौ बोध्य। शक्तिग्रहावश्यभावेनेति। अन्वयव्यतिरेकाभ्यां निरुक्तकार्यकारणभावस्य सिद्धत्वादित्यर्थः। तत्तत्पर्यायगतेति। घटात्मकपर्यायाभिव्यक्तस्फोटः कम्बुग्रीवादिमद्वस्तुनो वाचकः, तथा कलशात्मकपर्यायाभिव्यक्तस्फोटोऽपि कम्बुग्रीवादिमद्वस्तुनो वाचकः, इत्येवं तत्तत्पर्यायगता या शक्तिस्तद्‌ग्रहस्य कारणतोचितेत्यर्थः। तत्तत्पर्यायगतशक्तिग्रहस्यार्थबोधकारणताया उचितत्वे हेतुमाह-तथा सतीति। शक्तिग्रहत्वेनैवेति। तत्तत्पर्यायगतशक्तिग्रहत्वेनैवेत्यर्थः। लाघवाच्चेति। चो हेतौ। यतः कारणतावच्छेदकलाघवं भवतीत्यतो निरुक्तरूपेणैव कारणता वक्तुमुचितेति भावः। अन्यथेति। उक्तवैपरीत्ये निरुक्तरूपेणैव कारणता वक्तुमुचितेति भावः। अन्यथेति। उक्तवैपरीत्ये इत्यर्थः। वैपरीत्यमेव प्रदर्शयति-तत्तत्पर्यायाभिव्यक्तेति। तत्तत्पर्यायेणाभिव्यक्तो यः स्फोटस्तन्निष्ठशक्तिग्रहस्यार्थबोधहेतुत्वे कारणतावच्छेदकगौरवं भवति, पूर्वोक्तकारणतावच्छेदकापेक्षया एतत्कारणतावच्छेदकस्य गुरुभूतत्वादित्यर्थः। न द्वितीय इति। पर्यायस्थले नाना स्फोटा इत्येवं द्वितीयः पक्षोऽपि न युक्त इत्यर्थः। अयुक्तत्वे हेतुमाह-अनन्तेति। एकैकस्यानन्ताः पर्याया इति यावन्तः पर्यायास्तावन्ति पदानि कल्पनीयानीति पदानन्त्यं, तथाऽऽनन्तानां पदानां तत्तदर्थे शक्तिः कल्पनीयेति शक्त्यानन्त्यं च कल्पनीयमित्यतीव गौरवं भवतीति तदपेक्षया श्रवणेन्द्रियग्राह्यः क्लृप्ता ये वर्णास्तेष्वेव शक्तिः कल्पनीयेति लाघवं भवतीत्यर्थः। तस्माद्वर्मातिरिक्तस्फोटवादोऽयुक्त इति, परिमलोक्तमिति। परिमलकाराद्युक्तमित्यर्थः। आदिपदोपसंग्राह्यो न्यायरक्षामणिर्ग्रन्थः। अपास्तामिति। वर्णातिरिक्तस्फोटवादखण्डनं परिमलादिग्रन्थोक्तं निरस्तमित्यर्थः। घटेत्याद्यानुपूर्वीविशिष्टवर्णात्मकस्फोटस्य वाचकत्वाङ्गीकारादिति भावः। ननु पर्यायस्थले नानास्फोटपक्षेऽनेकशक्तिकल्पनं गौरवावहमित्याशङ्क्य समाधत्ते-सर्वसिद्धत्वादिति। अतिरिक्तस्फोटानङ्गीकर्तृनैयायिकादिमतेऽपि पर्यायभेदेन शक्तिभेदस्य सिद्धत्वादित्यर्थः। तथा च नैयायिकादिसर्वेषां शक्त्यानन्त्यस्य संमत्वेनातिरिक्तस्फोटवादिनामस्माकमुपरि शक्त्यानन्त्यं दोषत्वेन नोद्भावतनीयमिति भावः। समानप्रवृत्तिनिमित्तकत्वे सति विभिन्नानुपूर्वीकत्वं, अथवा शक्यतावच्छेदकैक्ये सति विभिन्नशक्ततावच्छेदकत्वं पर्यायत्वम्। यथा घटः कलश इति पर्यायः। ननु पर्यायस्थले स्फोटस्य नानात्वे गौरवं, एकत्वे तु कथं शक्तिबेद इत्याशङ्क्याऽऽहतदवच्छेदकेति। शक्ततावच्छेदकेत्यर्थः। तथा च स्फोटस्यैक्येऽपि शक्ततावच्छेदकानूपूर्वीभेदाच्छक्तिभेदो ज्ञेयः, शक्यतावच्छेदकभेदेन शक्यभेदवदिति भावः। प्रागुपपादनादिति। परं त्वव्यवहितोत्तरत्वं स्वज्ञानाधिकरणक्षणोत्पत्तिकज्ञानविषयत्वम्' इत्यादिसारीयग्रन्थेनोपपादितत्वादित्यर्थः। अतिरिक्तस्फोटसाधिकां कौस्तुभोक्तयुक्तिं प्रदर्शयन्नाह-कौस्तुभे त्विति। भट्टोजीदीक्षितोन्नीते शब्दकौस्तुभ इत्यर्थः। ननु स्मृतिकोस्तुभे संस्कारकौस्तुभे वेत्यादि बोध्यम्। वर्णमालायामिति। वर्णसमूह इत्यर्थः। पदमिति प्रतीतेरिति इदमुपलक्षणं वाक्यमिति प्रतीतेरित्यस्य। अतिरिक्त एवेति। वर्णातिरिक्त एवेत्यर्थः। समुदायस्य समुदायिव्यतिरिक्तत्वात्। अन्यथा पदमित्यादिप्रतीत्यनुपपत्तेः। वर्णानां प्रत्येकं पदरूपत्वाभावात्। उक्तरीत्या एकं पदमिति प्रतीत्यनुपपत्तेश्च। अन्यथेति। वर्णातिरिक्तस्फोटानङ्गीकारे इत्यर्थः। कपालातिरिक्तेति। पदमितिप्रतीतिर्बुद्धिस्था ये तावद्वर्णास्तानुद्दिश्य निर्वोढुं शक्येति न तादृशप्रतितिर्वर्णातिरिक्तस्फोटं कल्पयितुं प्रभवति प्रतीतेरन्यथासिद्धत्वादिति चेद्‌ब्रूषे तर्हि \`घटः इति प्रतीतिरपि घटसमवायिकारणत्वेनाभिमततावत्कपालैरेव निर्वोढुं शक्यसंभवेति कपालाद्यतिरिक्तवटादेर्नैयायिकाद्यभिमतस्यासिद्धः प्रसज्येतेत्यर्थः। तस्मात्पदं वाक्यं चेति प्रतीतेरन्यतानुपपत्त्या कपालाद्यतिरिक्तघटादिवद वर्णातिरिक्तः स्फोटः तॉस्वीकार्य इति भावः॥ 67 ॥  
 अथ व्याकरणशास्त्रस्य वैयर्थ्यमाशङ्क्य तत्साफल्यं प्रतिपादयन् भूमिकामारचयति-नन्वेवामिति। पदवाक्ययोरखण्डस्फोटयोरेव वाचकत्वाङ्गीकार इत्यर्थः। शास्त्राप्रामाण्येति। व्याकरणशास्त्रस्य पाणिन्यादिमुनित्रयप्रवर्तितस्याप्रामाण्यप्रसङ्गो नैष्फक्यं प्रसज्येतेत्यर्थः। पदस्य सुप्तिङन्तात्मकस्याखण्डत्वादिति भावः। शास्त्रस्येति। व्याकरणसास्त्रस्येत्यर्थः। प्रकृतिप्रत्ययाभ्यामिति। प्रकृतिर्भूधात्वादिः। प्रत्ययस्तिबादिः। तयोर्विधानेन पदसाधनैकफलकत्वादित्यर्थः। तथा च प्रकृतिप्रत्ययविभागेन पदपदार्थवाचकत्वप्रतिपादकस्यास्य शास्त्रस्याप्रामाण्यं स्यात्पदस्याखण्डत्वाङ्गीकार इति भावः। इत्याशङ्कां मनसि निधाय तामपाकर्तुमाह-पञ्चकोशादिवदिति। उपेयप्रतिपत्त्यर्था इत्यन्तेनेति एषाकल्पनेति। प्रकृतिप्रत्ययादिकल्पनेत्यर्थः। उपेयप्रतिपत्त्यर्था इत्यत्र वचनविपरिणामो लिङ्गविपरिणामश्च बोध्यः। कल्पनेत्यनेन सामानाधिकरण्यात्। एत्येतद्रूपो योऽन्तरतेनेत्यर्थः। उत्तरत्र यत इत्यध्याहार्यम्। यतो हेतोरुपेयप्रतिपत्त्यर्था उपाया अनवस्थिता अनियता भवन्तीत्यन्वयः। उपेयस्य-प्राप्यस्य, प्रतिपत्तिः प्राप्तिर्ज्ञानं वाऽर्थः। पञ्चकोशादिदृष्टान्तमुपपादयति-अयं भाव इत्यादिना। यथेति। भृगुवल्ल्यां भृगुर्वै वारुणिर्वरुणं स्वपितरं ब्रह्म पृष्टवान्। स वरुणोऽन्नमित्याचचक्षे। अन्नस्योत्पत्त्यादिकं समीक्ष्य पुनः पप्रच्छ। तत उत्तरयांबभूव-प्राणो ब्रह्मेति। तस्यातथात्वावघारणान्तरं पुनः प्रश्ने पुनराह-\`मन इति तस्यापि \`अशितमन्नं त्रेघा भवति, यत्स्थूलं तत्पुरीषं, यन्मध्यमं तन्मांसं, यदणीयस्तन्मनः' इति श्रुतावुत्पत्तिश्रवणात्पुनः प्रश्ने आह-विज्ञानमय इति। तस्यापि वृत्त्युपहितत्वेनातथात्वं बुद्‌ध्वा पुनः पृष्टवान्। ततः \`आनन्दो ब्रह्म' इत्युत्तरिते कोशपञ्चकानन्तरं \`ब्रह्मपुच्छं प्रतिष्ठा' इति ज्ञयं ब्रह्म प्रतिपादितम्। तत्र पञ्चकोशव्युत्पादनं शुद्धव्रह्मावगमयितुमित्यर्थः यथाऽऽनन्दवल्ल्यामन्नप्राणेति आनन्दशब्दान्तो द्वंद्वः। ततः प्राचुर्याद्यर्थे मयट्। तस्य प्रत्येकं संबन्धः। द्वंद्वान्ते श्रूयमाणं प्रत्येकं संबन्धते, इति न्यायात्। तथा चान्नमयप्राणमयमनोमय विज्ञानमयानन्दमयात्मका ये पञ्च कोशाः शुद्धब्रह्मज्ञानोपायभूतास्तेषां व्युत्पादनं प्रतिपादनमित्यर्थः। अत्राऽऽनन्दमयपदं न मुख्यब्रह्मपरमपितु जीवपरम्। \`ब्रह्मपुच्छं प्रतिष्टा' इत्यत्र श्रूयमाणं ब्रह्मपदमेव तु मुख्यब्रह्मसमर्पकम्। अत एव जगदाधारत्वार्थकपुच्छशब्दोपपत्तिः। लाङ्गूलात्मकमुख्यार्थस्य तत्र बाधात्। एतदाशयेनाऽऽह-वास्तवमिति। कालत्रयाबाधितं यत्पुच्छं जगदाधारभूतं यद्‌ब्रह्म तद्बोघनायेत्यर्थः। एतस्य जगदाधारभूतमुख्यब्रह्मणो वास्तवत्वौक्त्या पञ्चकोशानामवास्तवत्वमावेदितं, तच्च शारीरकभाष्यादौ स्पष्टमेव। एतद्‌दृष्टान्तेन सिद्धं प्रकृतोपयुक्तमर्थमाह-एवमिति। अत्रापि स्फोटस्य वास्तवत्वकथनेन प्रकृतिप्रत्ययादिविभागकल्पनाया अवास्तवत्वं सूचितम्। ननु स्फोटज्ञाने व्याकरणशास्त्रं नानन्यतासिद्ध उपायः, तपन्तरेणापि तज्ज्ञानसंभवादित्याशङ्कते नन्वित्यादि। प्रत्यक्षस्येति। शब्दस्य श्रवणेन्द्रियग्राह्यत्वाप्रत्यक्षत्वमित्यर्थः। श्रवणादिति इति। आदिशब्देन मननग्रहणम्। बोधसंभवादिति। तथा चव्यायरणशास्त्रं विना प्रकारान्तरेणापि बोधसंभवान्न व्याकरणशास्त्रं तज्ज्ञानोपाय इत्यत आह-उपायाः शिक्षमाणानामिति। उपायस्योपायान्तरादूषकत्वे युक्तिं सदृष्टान्तां प्रदर्शयन्नाह तथा च व्याकरणेति। अत्र वदन्ति-नैतद्‌व्याकरणशास्त्रं स्फोटज्ञानार्थं पञ्चकोशवदुपायः, सास्त्रज्ञानं विनाऽपि गामानयेति वाक्यमात्रव्युत्पन्नस्य पामरादेरपि शाब्दबोधानुभवात्। ततश्च तस्य स्फोटज्ञानं विना बोधोपपत्तेस्तज्ज्ञानं च शास्त्रमन्तरेणेति व्याकरणसास्त्र-स्फोटज्ञानयोः कार्यकारणभावाव्यभिचार इत्याशङ्क्याऽऽह-वैजात्यं कल्प्यत इति। व्याकरणाभ्यासजन्यतावच्छेदकतया सिद्धजातिविशेषरूपं कल्प्यत इत्यर्थः। तथा च कार्यतावच्छेदकभेदान्न दोषः। तत्र दृष्टान्तमाह-मन्त्रजन्यमिवेति। यथा प्रयोगसमवाय्यर्थस्मरणस्य नानोपायसाध्यत्वाद्यदा मन्त्रं परित्यज्य प्रकारान्तरेणार्थं सिस्मूर्षति तदा मन्त्रैणैवार्थः स्मरणीय इति नियम्य मन्त्रजन्यार्थस्मृतौ वन्त्रजन्यतावच्छेदकतया सिद्धजातिविशेषरूपं वैजात्यं मीमांसकैः परिकल्पितं तद्वदत्रापीति भावः। बेदान्तेति। अथका भाषाग्रन्थश्रवणेनापि ब्रह्मज्ञानस्योत्पत्तेः संभवात्तत्र व्यभिचारवारणाय वेदान्तश्रवणजन्यतावच्छेदकतया सिद्धज्ञानस्योत्पत्तेः संभवात्तत्र व्यभिचारवारणाय वेदान्तश्रवणजन्यतावच्छेदकतया सिद्धजातिविशेषरूपं वैजात्यं यथा वेदान्तिभिः कल्पितं तद्विदिति भावः। तादृशज्ञानस्योपयोगमाह-तस्य च ज्ञानस्येति। व्याकरणशास्त्राब्यासजन्यस्फोटज्ञानस्येत्यर्थः। शरीरशुद्धाविति। यथा ज्योतिष्टोमादियागानामन्तःकरणशुद्धावुपयोगस्तथा स्फोटज्ञानस्य शरीरादिशुद्धावुपयोग इत्यर्थः। शरीरादीत्यादिपदेन वाङ्‌मनसयोः संग्रहः। एवं च शास्त्रस्य न वैयर्थ्यमिति भावः। साक्षादिति। साक्षात्स्वर्गहेतुत्वं परम्परया तु मोक्षहेतुत्वं चेत्यर्थः। णयं भावः-भाषासंस्कृतसाधारणः स्फोट एव वाचकः, तज्ज्ञानं च श्रौत्रप्रत्यक्षादिरूपमपीति सत्यम्। किंतु वर्मवत्प्रकृतिप्रत्ययापन्नोऽपि स एव। एवं च प्रकृतिप्रत्ययादिभिर्व्युत्पादनपूर्वकं तज्ज्ञानं तत्पूर्वकप्रयोगद्वारा शारीरशुद्धिहेतुर्यज्ञादिरिवान्तःकरणस्येति। उक्तेऽर्थे वाक्यपदीयं प्रमामयति-तदुक्तमिति। तद्‌द्वारमिति। तत्-स्फोटाभिधायकं व्याकरणसास्त्रम्। अपवर्गस्येति। मोक्षस्य मोक्षोऽपवर्गोऽर्थेत्यमरात्। द्वारमिति। तद्धेतुर्द्वारमिव द्वारमित्यर्थः। हेतुरूपं विशेषणं-वाङ्‌मलानां चिकित्सितमिति। चिकित्सा संजाता यत्रेत्यर्थः। \`कितेर्व्याधिप्रतीकार' इति सन्नन्तात्‌क्तप्रत्यये वाङ्‌मलानामपनयनकर्त्रिति पर्यवसितोऽर्थः। अधिविद्यमिति। विभक्त्यर्थेऽव्ययीभावः। सर्वविद्यानां मध्येऽतिपवित्रत्वात्प्रकर्षेण प्रकाशत इत्यर्थः। इदमिति। पाथिन्यादिमहर्षिप्रवर्तितत्वादति पवित्रं व्याकरणसास्त्रमित्यर्थः। सिद्धिसोपानेति। सिद्धेर्मोक्षस्य यानि सोपानपर्वाणि तेषां मध्ये प्रथमं पदस्थापनस्थानमित्यर्थः। इयमिति। मोक्षेच्छूनां जनानां सरला राजपद्धती राजमार्ग इति यावत्। अत्रेति। स्फोटात्मक इत्यर्थः। अतीतेति। अतीतो विपर्यासो भ्रमो यस्येत्यर्थः। भ्रान्तिसून्य इति यावत्। केवलामिति। पराख्यां वाचमित्यर्थः। अनुपश्यतियोगजन्यशक्त्या साक्षात्करोति। ननु प्रकृतिप्रत्ययविभागस्य काल्पनिकतया शशविषाणायमानत्वेन नैव तेन स्फोटात्मकवस्तुज्ञानसंभव इत्याशङ्कते-न चालीकयेति। कथं वास्तवेति। अलीकमृगजलस्य वास्तवपिपासानिवृत्तिजननादर्शनादलीकप्रकृत्यादिकल्पनया वास्तवस्फोटप्रतीनिर्न संभवतीति भावः। तस्याः-प्रकृत्यादिकल्पनायाः। अलीकत्वासिद्धेरिति। पञ्चकोशादिवन्मायिकत्वेऽपि नात्यन्तासच्‌छशविषाणवत्तुच्छत्वमिति भावः। वक्ष्यभाणत्वादिति। \`अनेकव्यक्त्यभिव्यङ्ग्या' इत्यादिकारिकया सदसद्वैलक्षण्यस्य पञ्चकोशानामिव सूचयिष्यमाणत्वादित्यर्थः। पञ्चकोशादित्यादिपदेन रेखागवयन्यायः संगृह्यते। यथा मित्त्यादौ तिर्यगादिरेखाभिश्चित्रितेन गवयाकारेण व्यावहारिकसत्यगवयस्य ज्ञानं जायत इति लोके प्रसिद्धं तद्वदलीकया प्रकृत्यादिकल्पनयाऽपि वस्तुसतः स्फोटस्य यथावस्ज्ञानं न कथमप्यसंयवीति सर्वमनवद्यमिति भावः॥ 68 ॥  
 स्वीकारस्थलमाह-स्वरदैर्घ्याद्यपीति। आदिनोत्पत्तिविनाशादिसंग्रहः। उदात्तत्वादि न वर्णनिष्ठं तस्यैकत्वान्नित्यत्वाच्च। तच् स एवायमिति प्रत्यभिज्ञानात्। न च गत्वावच्छिन्नप्रतियोगिताकभेदाभावस्तद्विषयो न्यक्त्यंशाभेदस्यापि भासमानस्य विना बाधकं त्यागायोगात्। न चोत्पत्तिप्रतीतिवर्बाधिका। प्रागसत्त्वे सति सत्त्वरूपाया उत्पत्तेर्वर्णेष्वनुभवविरुद्धत्पात्। अत एव वर्णमुच्चारयतीति प्रत्ययो न तूत्पादयतीति प्रत्ययो व्यवहारश्च। उच्चरित्त्वं च ताल्वोष्ठ्संयोगादिजन्यभिव्यक्तिविशिष्टत्वम्। किं च-व्यञ्जकध्वनिनिष्ठोत्पत्त्यादेः परम्परया वर्मनिष्ठत्वविषयत्वेनाप्युपपत्तेर्न साऽतिरिक्तवर्णसाधिका। परम्परया वर्मनिष्ठत्वाभ्युपगमाच्च न भ्रमत्वम्। साक्षात्संबन्धांशे भ्रम इत्यवशिष्यते। तदपि सोऽयमित्यत्र व्यक्त्यभेदांशे तव भ्रमत्ववत्तुल्यम्। परं तु ममातिरिक्तवर्णतत्प्रागभावध्वंसकल्पना नेति लाघवमतिरिच्यते। न च वर्मस्थले ब्वनिसत्तेव मानाभावः। तदुत्पादकशङ्खाद्यभावेन तदसंमवश्चेति वाच्यम्। ककाराद्युत्चारणस्थले तत्तत्स्थानस्य जिह्वाया ईषदन्तरपादे वर्मानुत्पत्तेर्ध्वन्युत्पत्तेश्च दर्शनाज्जिह्वाभिघादजवायुकण्ठसंयोगादेर्ध्वनिजनकत्वकल्पनात्। तस्य च वणोंत्पत्तिस्थलेऽपि सत्त्वात्तवैव प्रतिबन्ध्यप्रतिबन्धकभावकल्पना निष्प्रमाणिकी(का)स्यादिति विपरीतं गौरवमेवं परस्परविरोधादुदात्तत्वानुदात्तत्वह्रस्वत्वदीर्घत्वादिकमपि न वर्णनिष्ठं युक्तमिति तेषामभिप्रायः। एवं चोत्पत्त्यादिप्रतीतीनां तत्प्रमात्वस्य च निर्वाहः परेषामपि समान इति प्रतिबन्द्यैवोत्तरमिति भावः॥ 10 ॥(69)  
 इत्थं पञ्धा व्यक्तिस्फोटाः। जातिस्फोटमाद्द-  
 शक्यत्व इव शक्तत्वे जातेर्लाघवमीक्ष्यताम्।  
 ओपाधिको वा भेदोऽस्तु वर्णानां तारमन्दवत्॥ 11 ॥(70)  
 अयं भावः-वर्णास्तावदावश्यकाः उक्तरीत्या च सोऽयं गकार इतिवद्योऽयं गकार िति श्रुतः सोऽयं हकार इत्यपि स्यात्। स्फोटस्यैकत्वात्। गकारोऽयं न हकार इत्यनापत्तेश्च। किं च स्फोटे गत्वाद्यम्युपेयं न वा। आद्ये स एव गकारोऽस्तु वर्णनित्यतावादिभिरतिरिक्तगत्वानङ्गीकारात्। तथा चातिरिक्तस्फोटकल्पन एव गौरवम्, अन्त्ये गकारादिप्रतीतिविरोधः। वायुसंयोगवृत्तिघ्वनिवृत्ति वा वैजात्यमारोप्य तथा प्रत्यय इति चेत्। न। प्रतीतेर्विना बाधकं भ्रमत्वासंमवात्। अस्तु वा वायुसंयोग एव गकारोऽपि तस्यातीन्द्रियत्वं दोष इति चेद्धर्मवदुपषत्तेरिति कृतं स्फोटेन। तस्मात्सन्त्येव वर्णाः परं तु न वाचका गौरवात्। आकृत्यधिकरणनयायेन जातेरेव वाच्यत्ववद्वाचकत्वस्यापि युक्तत्वाच्च। इदं हरिपदमित्यनुगतप्रतीत्या हर्युपस्थितित्वावच्छेदेन हरिपदज्ञानत्वेन हेतुत्वात्तदवच्छेदकतया च जातिविशेषस्यावश्यकल्प्यत्वात्। न च वर्णानुपूर्व्यैव प्रतीत्यवच्छेदकत्वयोर्निर्वाहः, घटघटत्वादेरपि संयोगविशेषविशिष्टमृदांऽऽकारादिभिश्चान्यथासिद्‌ध्यापत्तेः तस्मात्सा जातिरेव वाचिका तादात्म्येन तदवच्छेदिका चेति। ननु सरो रस इत्वादौ तयोर्जात्योः सत्त्वादर्थभेदबोधो न स्यादित्यत आह-औपाधिको वेति। वा त्वर्थे। उपाधिरानुपूर्वी सैव जातिविशेषाभिव्यञ्जिकेति भेदः कारणीभूतज्ञानस्येति नातिप्रसह्ग इति मावः। उपाधिप्रयृक्तज्ञानवैलक्षण्ये दृष्टान्तमाह-वर्णानामिति॥ 11 ॥(70)  
 ननु जाते प्रत्येकं वर्णेष्वपि सत्त्वात्प्रत्येकादर्थबोधः स्यादित्यत आह-  
 अनेकव्यक्त्यभिव्यङ्ग्या जातिः स्फोट इति स्मृता।  
 कैश्चिद्व्यक्तय एवास्या ध्वनित्वेन प्रकल्पिताः॥ 12 ॥(71)  
 अनेकाभिर्वर्मव्यक्तिभिरभिव्यक्तैव जातिः स्फोट इति स्मृता। योगार्धतया बोधिकेति यावत्। एतेन स्फोटस्य नित्यत्वात्सर्वदाऽर्थबोधापत्तिरित्यपास्तम्। अयं भावः-यद्यपि वर्मस्फौटपक्षे कथितदोषोऽस्ति तथाऽपि पदवाक्यपक्षयोर्न, तत्र तस्या व्यासज्यवृत्तित्वस्य धर्मीग्राहकमानसिद्धत्वादिति कैश्चिव्द्यक्तयो ध्वनय एव ध्वनिवर्णयोर्भेदाभावादित्यभ्युपेयन्त इति शेषार्थः। उक्तं हि काव्यप्रकारे--"बुधैर्वैयाकरणैः प्रधानीभूतस्फोटव्यञ्जकस्य शब्दस्य ध्वनिरिति व्यवहारः कृतः" इति॥ 12 ॥(71)  
 ननु का सा जातिस्तत्राऽऽह-  
 सत्यासत्यौ तु यौ भागौ प्रतिभावं व्यवस्थितौ।  
 सत्यं यत्तत्र सा जातिरसत्या व्यक्तव्यो मताः॥ 13 ॥(72)  
 प्रतिभावं प्रतिपदार्थं सत्यांशो जातिरसत्या व्यक्तयः। तत्तद्‌व्यक्तिविशिष्टं ब्रह्मैव जातिरिति भावः। उक्तं च कैयटेन-"असत्योपाध्यवच्छिन्नं ब्रह्मतत्त्वं द्रव्यशब्दवाच्यमित्यर्थः" इति। "ब्रह्मतत्त्वमेव शब्दस्वरूपतया भाति" इति च। कथं तर्हि ब्रह्मदर्शने च गोत्वादिजातेरप्यसत्त्वादनित्यत्वम्, आत्मैवैदं सर्वमिति श्रुतिवचनादिति कैयटः संगच्छताम्। अविद्याऽऽविद्यको धर्मविशेषो वेति पक्षाब्तरमादायेति द्रष्टव्यम्॥ 13 ॥(72)  
 तमेव सत्यांशं स्पष्टयति-  
 इत्थं निष्कृष्यमाणं यच्छब्दतत्त्वं निरञ्जनम्।  
 ब्रह्मैवेत्यक्षरं प्राहुस्तस्मै पूर्णात्मने नमः॥ 14 ॥(73)  
 इति भट्टोजिदीक्षितविरचितकारिकासु पदादिस्फोटनिरूपणम्)  
   ॥ समाप्तः स्फोटवादः ॥  
 ॥ इति भट्टोजिदीक्षितविरचितवैयाकरणसिद्धान्तकारिकाः समाप्ताः ॥  
 अयं भावः-"नामरूपे व्याकरवाणि" इतिश्रुतिसिद्धा द्वयी सृष्टिस्तत्र रूपस्येव नाम्नोऽपि तदेव तत्त्वम्। प्रकियांशस्त्वविद्याविजृम्भणमात्रम्।  
 उक्तं च वाक्यपदीये-  
 "शास्त्रेषु प्रक्रियाभेदैरविद्यैवोपवर्ण्यते।  
 समारम्भस्तु भावानामनादि ब्रह्म शाश्वतम्" इति॥  
 ब्रह्मैवेत्यनेन "अत्रायं पुरुषः स्ववंज्योतिः" "तमेव मान्तभनुभाति सर्वम्" तस्य भासा सर्वमिदं विभाति" इतिश्रुतिसिद्भं स्वपरप्रकाशत्वं सूचयन्स्फुटत्यर्थोऽस्मादिति स्फोट इति यौगिकं स्फोटशब्दाबिधयत्वं सूचयति। निबिंघ्नप्रचयान्ते मङ्गलं स्तुतिनतिरूपमाह-पूर्णात्मन इत्यादिना॥ 73 ॥  
 इति वैयाकरणभूषणसारव्याख्यायां शांकर्यामष्टस्फोटनिरूपणम्।  
 रङ्गभट्टतनूजेन शंकरेम विनिर्मिते।  
 सारीयेऽस्मिन् विवरणे पूर्णः स्फोटविनिर्णयः॥ 17 ॥

















.







   ***॥ अथ स्फोटचन्द्रिका ॥***



 पित्रोः पादयुग नत्वा जानकांरघुनाथयोः।  
 मौनिश्रीकृष्णभट्टेन तन्यते स्फोटचन्द्रिका॥ 1 ॥  
 शाब्दिकानां वाच्यलक्ष्यव्यङ्ग्यार्थप्रतिपादकानां ताचकलाक्षणिकव्यञ्जकानां शब्दानां तन्निष्ठजातेर्वा स्फोट इति व्यवहारः। स्फुटति अर्थो यस्मादिति व्यत्पत्त्या पङ्कजादिवद्योगरूढः स्फोटशब्दः। केवलयोगस्वीकारे वाच्यलक्ष्यव्यङ्ग्यानां चेष्ठायाश्च व्यङ्ग्यार्थप्रतिपादकत्वेन तत्रातिव्याप्तेः। न च वाचकादिपर्यायः स्फोटशब्दोऽप्रसिद्धः। \`अक्षराणामकारस्त्वं स्फोटस्त्वं वर्णसंश्रयः' इति हरिवंशे दृष्टत्वात्। तथा च वर्णपदवाक्याखण्डपदाखण्डवाक्येति पञ्च व्यक्तिस्फोटाः। शक्यतावच्छेदिकाया जातेर्याच्यत्ववत् शक्ततावच्छेदिकाया जातेर्वाचकत्वमिति मते वर्मपदवाक्यभेदेन त्रिविधो जातिस्फोटः। एवं चाष्टौ स्फोटाः। यथा-आनन्दवल्लयां शुद्धब्रह्मज्ञानार्थमन्नमयप्राणमयमनोमयविज्ञानमयानन्दमयेति पञ्चसु कोशेषु अपारमार्थिकब्रह्मत्वप्रतिपादनमुपायः। यथा वा-अरुन्धतीज्ञानार्थं स्थूलनक्षत्रे अपारमार्थिकारुन्धतीत्वबोधनम्। तथा पारमार्थिकाखण्डवाक्यबोधार्थमेते वर्णपदवाक्याखण्डपदस्फोटा उपायाः। तदुक्तम्-उपायाः शिक्षमाणानां बालानामुपलालनाः। असत्ये वर्त्मनि स्थित्वा ततः सत्यं समीहते। इति। सुप्तिङन्तं पदमिति एकतिङन्तार्थमुख्यविशेष्यकं वाक्यमिति पदवाक्यलक्षणानाक्रान्तवर्णसमूहस्य वर्णस्य वा प्रकृतिप्रत्ययरूपस्य व्याकरणेन गृहीतशक्तिकस्य पत् पित्‌ इत्यादिकस्य वाचकत्वे वर्मस्फोटः। ते च प्रयोगसमवायिनः विसर्गतिबादयः। न तु तत्स्थानित्वन कल्पिता लकारसकारादयः। तेषामनियतत्वात्। तथा हि-विसर्गेण रोः स्मरणं तेन सोः। एवं णला तिपः स्मरणं तेन लकारस्य। एवं च गौरवं स्पष्टमेव। किं च स्थान्यादेशज्ञानशून्यस्यावैयाकरणस्याऽऽदेशमात्रदबोधापत्तेश्च। एवं च स्थान्येव वाचको लाघवात्, न त्वादेशो गौरवादिति तार्किकोक्तमपास्तम्। विपरीतगौरवापत्तेः। अयं तार्किकाणां पदस्फोटत्वेनाभिमतः। शक्तं पदमिति तैः स्वीकृतत्वात्। तच्च मानाभावात् फलाभावात्स्वग्रन्थविरोधाच्चायुक्तमिति शाब्दिकाः। तथा हि शक्तं पदं चतुर्धा रूढं यौगिकं योगरूढं यौगिकरूढं चेति। गौः पाचकः पङ्कजमश्वकर्ण इति क्रमेणोदाहरणानि। तत्र पाचक इति यैगिकोदत्हरणे यच्छक्तं पदं पच् अक इति न तद्यौगिकं, समुदायस्तु यद्यपि यौगिकस्तथापि न शक्तः। एवं च शक्तं पदं यौगिकमित्यविचारिताभिधानम्। विशिष्टशक्त्यभावे सति व्याकरणबोधितार्थप्रकृतिप्रत्ययसमुदायरूपसुबन्ततिङन्तपदत्वं यौगिकपदत्वम्। सत्यन्तं योगरूढातिव्याप्तिवारणाय। तत्र विशिष्टे शक्तिग्रहात्। एवं गौरिति रूढ्रयुदाहरणमप्यसंगतम्। व्याकरणकल्पितप्रकृतिप्रत्ययार्थप्रत्ययाभावे सति समुदायसुबन्तस्यार्थबोधकत्वे रूढपदत्वं यथा मणिनूपुरादीति रूढिलक्षणानाक्रान्तत्वात्। शास्त्रकल्पितावयवार्थानुसंबानपूर्वकसमुदायशक्त्याऽर्थबोधकपदत्वं योगरूढत्वम्। यथा पङ्गजादीति तदाक्रान्तत्वाद्योगरूपढत्वं युक्तम्। यौगिकरूढ इति तार्किकोक्तो भेदोऽपि न युक्तः। सकृदुच्चरितः सकृदर्थं प्रत्याययति इति न्यायान्मण्डपपदं गृहविशेषे रूढं भिन्नं मण्डपानकर्तरि भिन्नमिति अतिरिक्तबेदस्वीकारे मानाभावात्। एवं रूढिलक्षणायाः कर्मणि कुशल इत्युदाहरणमप्ययुक्तम्। उक्तरीत्या कुशले रूढत्वस्य कुशादानकर्तरि यौगिकत्वस्य संभवात्। द्विरेफपदं भ्रमरे रूढमेव। कोशे भ्रमरपर्याये उपादानात् नहि कोशे लाक्षणिकोपादानं पर्यायेष्वस्ति। एवं च स्ववाच्यपदवाच्यत्वसंबन्धेन द्विरेकपदस्य भ्रमरे एकाक्षरकोशावधृतशक्तिकानां सर्वेषां वर्णानामेव स्फोटत्वम्। अर्थवन्तो वर्णा इत्यनेन भाष्ये तथा प्रतिपदानात्। न चैवं धनं वनमित्यादौ प्रातिपदिकसंज्ञानापत्तिः। समुदायशक्तेः स्वश्रयशक्ततावच्छेदगकानुपूर्वीभङ्गजनकार्थकार्यं प्रति प्रतिबन्धकत्वात्। यत्तु भूषणे स्फुटति अर्थो यस्मादिति स्फोटः वाचक इति यावत् इति केवलयौगिकः स्फोटशब्द उक्तः। तन्न सम्यक्। साधुशब्दानामिवासाधुशब्दानामपि शक्तिसत्त्वेन वाचकत्वाविशेषांत्स्फोटत्वापत्तेः। न चेष्टापत्तिः। शाब्दिकैस्तथाऽनङ्गीकारात्। लाक्षणिकव्यञ्जकयोरसंग्रहापत्तेः। न च शब्दोऽत्र व्यञ्जकस्त्रिधेति अत्रग्रहणात् काव्य एव व्यञ्जकः, न व्याकरणे इति भ्रमितव्यम्। पदेन स्फोटोऽखण्टो व्यज्यत इति वदद्भिस्तत्स्वीकारात्। ननु तार्किकमते ईश्वरेच्छा शक्तिः। मीमांसकमते अतिरिक्ता पदार्थान्तरं, नवीनतार्किकैरीश्वरेच्छा ज्ञानं वाऽऽकृतिर्वेति विनिगनाविरहान्मीमांसकमतेवाङ्गीकृतम्। उभयथाऽपि साधुष्वेव सा नासाधुषु। अन्यथा शक्तिमत्त्वं साधुत्वमिति साधुत्वलक्षणाक्रान्तत्वेनासाधूनामपि साधुत्वापत्तेः। शक्तिग्रहकव्याकरणकोशादेरभावाच्चेति चेन्न। तत्र शक्त्यभावेन तेभ्यो बोधानापत्तेः। न च शक्तिभ्रमात्साधुशब्दस्मरणाद्वाबोध इति तार्किकोक्तं युक्तम्। साधुशब्दस्मरणं विनाऽपि व्युत्पन्नानामपि बोधस्यानुभवसिद्धत्वात्, गौरवाच्च। भ्रमाद्बोध इत्यपि न। रजतभ्रमाद् गृहीतायाशुक्ते रजतव्यवहारानाधायकत्ववच्छक्रिभ्रमाज्ज्ञातबोधस्यापि व्यवहारानाधायकत्वापत्तेः। सन्मात्रविषयिण्या ईश्वरेच्छायास्तत्र अभावस्य वक्तुमशक्यत्वात्। किं च शक्तिभ्रमः कस्य? सर्वव्यवहारकर्तुरिश्वरस्योतान्यस्य। नाऽऽद्यः। ईश्वरस्य भ्रमित्वानुपपत्तेः। नान्त्यः-सर्गादौ प्रयोज्यप्रयोजकास्वरूपसाध्वसाधुशब्दव्यवहारकर्त्रीश्वरादन्यस्याभावात्। यथा पुण्यपापोभ्यजनिकार्थसृष्टिरीश्वरकर्तृका तथैव साध्यसाधूभयविधशब्दसृष्टिरपीश्वरकर्तृकैव। तथा च भ्रम इत्ययुक्तमेव। न च तटस्थबालस्यानुमितिभ्रमः साधुशब्दे सा वाऽसाधुशब्देष्वपि। शक्त्यनुमापकसामग्रीसत्त्वेन बाधकाभावेन च भ्रमत्वायोगात्। नन्वसाधुष्वपि शक्तिस्वीकारे शक्तिमत्त्वं साधुत्वमिति तार्किकलक्षणाक्रान्तत्वात् साधुत्वापत्तिः। तथा च न ध्लेच्छितवै नापबाषितवै' इति निषेधानवकाश इति चेन्न। लाक्षणिकानामसाधुतापत्तेः। न च वृत्तिमत्त्वं तत्। शक्तिलक्षणान्यतरत्वनिवेशे गौरवात्। तस्मात्पुण्यजनकतावच्छेदकजातिविशेषः साधुत्वं प्रत्यवायजनकतावच्छेदकश्चासाधुत्वम्। यद्वा व्याकरणबोध्यत्वं साधुत्वं तद्भिन्नत्वमसाधुत्वम्। तथा चैकः शब्दः सम्यग्‌ज्ञातसुप्रयुक्तः स्वर्गे लोके कामधुक् भवतीति व्याकरणेनार्थविशेषे प्रकृतिप्रत्ययेन व्युत्पादित इति ज्ञातः। तादृशार्थविशेषे प्रयुक्तः। तेन गौणीशब्दस्य गोण्यामेव साधुत्वं न गवि। विनिगमनाविरह इत्यपि न युक्तम्। अन्यतरपक्षपातिनी युक्तिर्हि विनिगमनां। सा च ज्ञानस्य पूर्वभिव्यक्तिरूपा प्रकृतेऽस्ति। अत एवेश्वरज्ञानं शक्तिरिति वर्धमानोपाध्यायाः। शाब्दिकास्तु बोधजनकत्वं शक्तिः। तच्चानादिबोधजनकतावच्छेदकधर्मवत्त्वम्। तदुक्तं हरिणा-इन्द्रियाणां स्वविषयेष्वनादिर्योग्यता यथा। अनादिरर्थैः संबन्धः शब्दानां योग्यता तथा इति। तज्जनकतावच्छेदकधर्मवत्त्वरूपा योग्यता। न चागृहीतशक्तिकस्य शाब्दबोदानुदयाच्छाब्दबोधे शक्तिग्रहस्य हेतुत्वात् बोधोत्तरं शक्तिग्रहः शक्तिग्रहोत्तरं बोध इति अन्योन्याश्रयः। व्याकरणकोशादिना शक्तिग्रहात्। अन्यथेश्वरेच्छा शक्तिरिति पक्षेऽपि शक्तिग्रहोत्तरं बोधः, बोधोत्तरं शक्तिग्रह इति अन्योन्याश्रयस्य तुल्यत्वात्। यद्वा शब्दार्थयोरनादिसंबन्धः शक्तिः। मम तु प्रतिभाति शक्तिः सामर्थ्य यथा दीपादौ तेजसि ग्राह्यत्वग्राहकत्वसामर्थ्यं वह्न्यादौ दाहकत्वसामर्थ्यं, इन्द्रियादौ विषयप्रकाशनं तत्स्वरूपसदेव उपयुक्तं न तु ज्ञातम्। न चागृहीतशक्तिकस्यापि बोधापत्तिः। संनिकर्षादिवत् बोधाभावप्रयोजकीभूताभावप्रतियोगितात्पर्यग्रहाभावात्। न च नानार्थेष्वेव तात्पयंग्रहस्य कारणत्वमिति चेत् सत्यम्। शाब्दिकमते सर्वेषां नानार्थत्वात्। अत एव वृद्धिरादैच् इति सूत्रे भाष्येऽनेकशक्तेः शब्दस्येत्युक्तम्। अनेकेष्वनेका वा शक्तिरस्येति विग्रहः। अवच्छेदकभेदै शक्तिभेद इति तार्किकादिसिद्धान्तः। लाघवाच्छक्तिरेकैवेति जाब्दिकसिद्धान्त-। न चान्यायश्चानेकार्यत्वमिति वाच्यम्। भवन्मतेऽपि तुल्यत्वात्। एतावान् परं भेदः-त्वन्मते वृत्तिभेदेन, मन्मते तु एकया वृत्त्या। न च लक्षणोच्छेदापत्तिः। इष्टत्वात्। यथा भवद्भिः सर्वानुभवसिद्धाऽपि व्यञ्जना लाघवान्न स्वीक्रियते। तत्र च व्यञ्जनोच्छेदापत्तेरदूषकत्ववन्मन्मतेऽपि लाघवाच्छक्त्यैव निर्वाहे लक्षणोच्छेदापत्तेरदूषकत्वात्। वस्तुतः एतवृत्त्यैव निर्वाहे अनेकवृत्तिकत्वमन्याय्यमित्येव तदर्थः। अर्थपदस्य वृत्तिपरत्वात्। अन्यायश्चेत्यस्य लाघवमूलकत्वात्। न चानन्यलभ्यः शब्दार्थ इति वाच्यम्। तस्य लक्षणया लभ्ये शक्तिकल्पनमन्याय्यमिति नार्थः किं तु संसर्गमर्यादया सिद्धे शक्तिकस्पनमयुक्तमिति तदर्थात्। एवं च शाब्दिकानां शब्दवदू वन्हौ। अतिरिक्तशक्तिस्वीकारः। तार्किकाणां तु शब्देशक्तिस्वीकारः, वन्हौ तु नेत्यर्धजरतीयस्वीकारोऽनुचितः। न चोत्तेजकाभावविशिष्टमण्यभावेनोपपत्तौ तत्स्वीकारो व्यर्थ एवेति वाच्यम्। गुरूमुतविशिष्टस्य कारणतावच्छेदकत्वस्वीकारापेक्षया लघुभूतस्वीकृताविरिक्तशक्तिसंबन्धस्यैवोचितत्वात्। किं च शाब्दिकमते भेदसहिष्णुरभेदस्तादात्म्यम्। मुणत्वद्रव्यत्वादिना भेदेऽपि गुणं विना द्रव्यानुपलम्भात् द्रव्यं विना गुणानुपलम्भाच्च तयोस्तादात्म्यम्। एवं च समवायो यत्र तत्र तादात्म्यमिति व्यवहारः। तथा च तैर्गुणं प्रति घटस्य पूर्ववर्तित्वासंभवेन कारणत्वाबावादन्यथानुपपत्त्या विशिष्टस्यैव कारणतावच्छेदकत्वमङ्गीकृत्य गुणविशिष्टघटं प्रति गुमविशिष्टकपालस्य कारणत्वमिति स्वीकृतम्। तार्किकैस्तु विशिष्टस्य कारणतानवच्छेदकत्वाद्विशिष्टस्य कारणत्वासंभवान्निर्गुणघटोत्पत्तिः स्वीकृता, तत्र च गुणाश्रयत्वरूपद्रव्यत्वलक्षणानाक्रान्तत्वात् गुणसमानाधिकरणद्रव्यत्वव्याप्यजातिमत्त्वमिति निष्कर्षः कृतः सोऽयुक्त इति मम भाति। तथा हि-प्रतिबन्धोत्तेजकाभ्यां वन्हौ ज्ञाताऽपि शक्तिरुत्तेजकाभावविशिष्टमण्यभावस्य कारणत्वं स्वीकृत्यातिरिक्ता शक्तिः खण्डिता शब्दे च सा स्वीकृता। एवं विशिष्‍टस्य तत्र अवच्छेदकत्वं स्वीकृत्येह नेत्युक्त्वा खपुष्पवन्निर्गुणघटोत्पत्तिः स्वीकृता। सर्वेषामनुभवानारूपढत्वादेतत्सर्वमयोग्यमिति दिक्। शाब्दिकैस्तु शब्दवद वन्हौ कर्णविवरवार्तिनभसि चातिरिक्ता शक्तिः स्वीकृता सैव श्रोत्रं शक्तिविशिष्टं नभो वा। एवं च दूरस्थभेरीशब्दस्य स्वस्थानस्थितस्यैव श्रोत्रस्य दीषवत् प्रकाशनसामर्थ्यम्। एवं च वीचीतरङ्गन्यायेन भेरीशब्दस्य श्रवणदेशागमनमिति न मनोरमम्। साक्षाद्भेरीशब्दं शृणोमीत्यनुभवापलापापत्तेः। अनेकशब्दकल्पने गौरवाच्च। भ च श्रोत्रमेव तत्र गच्छतीति युक्तम्। आकाशस्य तत्र गमनासंभवात्। कर्णविवरे आकाशाभावप्रसङ्गाच्च। श्रोत्रेन्द्रियं गुणमात्रसाक्षात्कारजनकम्। केचित्तु श्रोत्रेन्द्रियवद् रसनेन्द्रियघ्राणेन्द्रिययोरपि गुणमात्रसाक्षात्कारजनकत्वमिति वदन्ति। तदयुक्तमित्यपरे। तथा हि-शब्दस्याऽऽकाशगुणात्वात्समवायेन साक्षात्संबन्धसत्त्वेन केवलप्रत्यक्षसंभवेऽपि रसगन्धयोस्तु संयुक्तसमवायः संनिकर्षः। स च द्रव्यसंबन्धे घटा इति परम्परासंबन्धः। तत्र द्रव्यसाक्षात्कारसंनिकर्षसंभवेन द्रव्यं विना केवलगुणस्यासत्त्वेन च केवलगुमसाक्षात्कारासंभवः। तस्माद् द्रव्यविशिष्टगुणसाक्षात्कारजनकत्वं तयोः। न तु गुणविशिष्टद्रव्यसाक्षात्कारजनकत्वम्। अनुभवेन तथैव शक्त्युन्नगनात। चक्षुरिन्द्रियत्वागिन्द्रिययोस्तु गुणविशिद्रद्रव्यं द्रव्यविशिष्टो वा गुण इत्युभयविवसाक्षात्कारजनकत्वम्। विस्तरस्तु मत्कृते तर्कामृते द्रष्टव्यः। गौरवभयान्नेह वितन्यत इति दिक्। प्रकृतमनुसरामः। असाधुशब्दस्य वाचकत्वेऽपि व्याकरणप्रतिपाद्यत्वाभावात्स्फोटत्वाभावः। तदन्तर्गतवर्णानां तु एकाक्षरकोशावधृतशक्तिकानामार्थन्तरप्रकाशकत्वे पदस्फोट इति पदस्फोटे विवेचयिष्यते। अनुकरणशब्दानां तु अनुकार्यानुकरणयोर्भेदविवक्षयाऽनुकार्यरूपार्थप्रतिपादकत्पात्श्फोटत्वम्। ननु साध्वनुकरणस्य साधुत्वेन स्फोटत्वेऽपि असाध्वनुकरणस्यासाधुत्वात्कथं स्फोटव्यवहार इति चेन्न। असाध्यनुकरणस्यापि साधुत्वस्वीकारात्। दैत्यैर्हेऽरय इति प्रयोक्तव्ये हेऽलय इति प्रयुक्तं तदनुकरणं हेलयो हेलय इति कुर्वन्तो न पराबभूवुरिति न वाक्येऽपि तस्यासाधुत्वम्। वथा यद्वानः तद्वानः। भवतु इत्यर्थे यर्वाणस्तर्वाणः भवतु इति प्रयुक्तं तदनुकरणं कुर्वन्तो यर्वाणस्तर्वाणो नाम ऋषयो बभूवुरिति न वाक्येऽपि तस्यासाधुत्वं कस्यापि संमतम्। तस्मादसाधोरनुकरणस्य साधुत्वं सर्वसंमतम्। तत्र तदा तयोरभेदविवक्षा तदाऽर्थप्रकाशकत्वाभावान्न स्फोटत्वम्। शुद्धब्रह्मज्ञानाय सर्वबहिर्भूतान्नमयकोशवदखण्डवाक्यबोधनाय वर्णस्फोट इति दिक्। इति वर्णस्फोटः। अथ पदस्फोटो वर्णस्फोटापेक्षया अन्नमयकोशापेक्षयाऽन्तरङ्गप्राणमयकोशवदन्तरङ्गो निरूप्यते-अन्तरङ्गत्वं तु साक्षाद्वाक्यघटकत्वेन। वर्णस्य बहिरङ्गत्वं पदनिष्पत्तिद्वारा तद्‌घटकत्वम्। पटस्फोटो द्विधा सखण्डोऽखण्डश्च। व्यवहारादिना पद एव शक्तिग्रहात्। तत्र योऽस्माकं सखण्डपदस्फोटः पचति राम इत्यादिसुबन्ततिङन्तेरूपः, शक्तं पदमिति मेत स एव वाक्यस्फोटस्तार्किकाणाम्। अथाखण्डपदस्फोटो निरूप्यते। स च सर्वैः पदस्तितवर्णैर्व्यज्यते। स चार्थप्रत्यायक इति शाब्दिकसिद्धान्तः। न च प्रतीतस्य प्रत्यायकत्वं नास्ति अन्यथा शब्दं वैत्तीत्यत्रार्थं वेत्तीति प्रत्ययापत्तेरिति अणुदित्सूत्रस्तभाष्यविरोधः। तस्य सामान्यतः प्रतीतस्य प्रत्यायकत्वं नास्तीति नार्थः। किं तु शब्दसंज्ञया प्रतीतस्य शब्दस्येति। प्रकरणानुरोधेन तस्य संकोचात्। एवं च रहसि पुस्तकमीक्षमाणस्यार्थप्रत्ययानापत्तिमाशङ्क्य तत्रापि सूक्ष्मोच्चारणमस्त्येवेति नव्योक्तमपास्तम्। अनुभवविरोधाच्च। यत्त्वत्र तार्किकवेदान्तिनः-यावद्वर्णव्यङ्ग्यो वा यत्किंचिद्वर्मव्यङ्ग्यो वा चरमवर्णव्यङ्ग्यो वा सः। न तावदाद्यः। आशुविनाशिनां मेलनासंभवात्। न द्वितीयः। पशब्देनैव व्यञ्जिते स्फोटे टवर्णवैयर्थ्यम्। न तृतीयः। पूर्वपूर्ववर्णानुभवजन्यसंस्कारसहितचरमवर्णेनैवार्थप्रतीतिसिद्धौ किं स्फोटेनेति। तन्न। वर्णानामाशुविनाशित्वे मानाभावात्। न चोत्पन्नो गकारः नष्टो गकार इति प्रतीतिर्मानम्। तस्माच्च आकाशः संभूत इतिवदाविर्भावतिरोभावेनाप्युपपत्तेः। अनन्तप्रागभावप्रध्वं सकल्पने गौरावाच्च। अनित्यत्वेऽपि वर्णानुभवजन्यसंस्कारजन्यस्मृतौ मेलनसंभवात्। द्वितीयेऽपि न द्वितीयादिवर्णवेयर्थ्यम्। पशब्दोच्चारणे किं पस्फोट उत पटस्फोट उत पटः स्फोट इति संदेहनिवर्तकत्वेन सार्थक्यात्। तृतीये यथा पट पदशक्यः चिजातीयतन्तुसंयोगविशिष्टचरमसंयोगस्यैव पटकार्यकारित्वेऽपि अतिरिक्तोऽवयवी स्वीक्रियते तथा मयाऽपि स्पीक्रियते। नच तथाऽनुभवादतिरिक्तः। पदस्फोटेऽपि तुल्यत्वात्। गौरवाच्च। स्फोटे तु लाघवं कथमिति चेच्छृणु। ध्वनिभिरेव स्फाटो व्यज्यते। एवं चानन्तवर्णतत्प्रागभावप्रध्वंसकल्पना नदी दीन सरो रस जरा राजेत्यादौ भिन्नार्थप्रतीत्यर्थमानुपूर्व्याः। पूर्ववर्णानुभवजन्यसंस्कारसहितचरमवर्णस्य कारणता च न वाच्येत्यति लाघवम्। त्वया तु तद्वाच्यमिति गौरवम्। एतावत्प्रघदृकेन वर्णातिरिक्तः वर्मव्यङ्ग्यः चैतन्ये सर्वभूतानां शब्दब्रह्मेति मे मतिरिति शब्दब्रह्मरूपोऽतिरिक्तस्फोटस्तर्किकादिदूषणाभासनिरसनपूर्वको व्याख्यातः। प्रकारान्तरेणाप्युच्यते-अखण्डपदस्फोटो नातिरिक्तः। यत्र तार्किकादिभिर्यौगिकं योगरूढं च पदमित्युच्यते पाचकः पङ्गजमित्यादि तदेवास्माभिः सखण्डपदस्फोटत्वेन व्यवह्रियते। खण्डशक्त्यनुसंधानपूर्वककोशादिना समुदायशक्तिग्रर्हात्। यस्य तु व्याकरणज्ञानशून्यस्य केवलव्यवहारेण समुदायशक्तिग्रहस्तस्य स एवाखण्डपदस्फोटत्वेनाभिमतम्। तत्र सर्वेषामपि अवयवार्थज्ञानाभावविशिष्ट व्यवहारेण समुदाये शक्तिग्रहात्। एवं च रूढयौगिकपदयोः सखण्डाखण्डस्फोटयोश्च पर्यायत्वे नाममात्रे विवाद इति दिक्। एवं च तार्किकादिनां दूषणाभासाः गर्भस्रावेव्यैव पराहता इति दिक्। न हि तार्किकादितर्का एव सत्तर्का इति नियमः। तत्रापि बहुशोऽनुभवाविषयासत्तर्कदर्शनात्। तथा हि-विशिष्टस्य कार्यत्वकारणत्वेनैव सिद्धौ निर्गुणपटोत्पत्तिरयुक्तेति पूर्वमुक्तम्। तथा रूपस्य व्याप्यवृत्तित्वनियमात् घटस्य प्रत्यक्षान्यथानुपपत्त्या स्वीक्रियमाणातिरिक्तं चित्रं रूपमिति कल्पनाष्ययुक्तैव। तादृशनियमे प्रमाणाभावात्। अस्तु वा नियमः। तथापि तत्तद्‌द्रव्यावच्छिन्नतत्तदवयवसंनिकर्षसहितचरमरूपावच्छिन्नचरमावयवसंनिकर्षेणैवव घटसाक्षात्कारसिद्धो अतिरिक्तचित्ररूपस्वीकारे गौरवात्। एवं विशिष्टबुद्धौ विशेषणज्ञानस्य कारणत्वात्तस्य चायं घट इत्यादावसंभवात घटघटत्वयोः संबन्धानवगाहिनिर्विकल्पकज्ञानकल्पनाऽप्ययोग्यत्वादयुक्तैव। नित्यसंबन्धातिरिक्तसंयोगसंबन्धादावेव तत्कल्पना दण्डी पुरुष इत्यादौ, न तुअयं घट इत्यादौ। तत्र विशिष्टज्ञानस्यैव जायमानत्वात्। एवं च निर्विकल्पकज्ञानं न स्वीकार्यमिति महल्लाघवम्। एवमखण्डखण्डेभेदेन कालद्वैविध्यकल्पनमप्ययुक्तमेव। अखण्डस्य व्यवहारानाधायकत्वात्। न च जन्यानां जनकः कालो जगतामाश्रयो मत इति जगदाधारत्वेन जनकत्वेन च तत्स्वीकारः। ईश्वरस्यैव तत्प्रसिद्धत्वात्। न च पदार्थखणेडेन दिक्कालौ नेश्वरादतिरिच्येते इत्यादिनाऽस्माभिस्तदुक्तमिति वाच्यम्। तत्र दिक्कालयोरेव विशिष्येश्वराभेद उक्तः। स च सर्वं खल्विदं ब्रह्मेति श्रुतिविरुद्धः। तथा यतो वा इमानि भूतानि जायन्तै, तस्मिन् सर्वं प्रतिष्ठतमित्यादिश्रुतिभिर्जगत्कर्तृत्वं जगदाधारकत्वं च ईश्वरस्यैव न तु कालस्य। तेन जन्यानां जनकः काल इत्यस्य पृथिव्यादिसप्तपदार्थानामपीश्वराभेदेन विशिष्योभयोरंव तदभेदप्रतिपादनस्य चायुक्तत्वात्। एवं खण्डकालोऽप्ययुक्तः। सूर्यगतिविशेषरूपोपाधिभेदेन हि खण्डकालः। एवं च सूर्यगतिविशेषस्यैवास्तु खण्डकालत्वं किं तदतिरेकेण। तथा च खण्डकालस्य क्रियात्वम्। एवं पीलुपाकवादिभिः परमाणौ पाकं स्वीकृत्य श्यामघटनाशः रक्तघटोत्पत्तिः स्वीकृता। तत्र चक्रदण्डादिनिमित्तकारणाभावात्कथमुत्पत्तिः। निमित्तकारणं विनापि तत्स्वीकृता। तत्र चक्रदण्डादिनिमित्तकारणाभावात्कथमुत्पत्तिः। निमित्तकारणं विनापि तत्स्वीकारे दण्डवक्रादिनां निमित्तकारणतैवोच्छिद्येत। एवंविधानेकानुभवानारूढगुरुभूततर्काश्रयणं लाघवम्। लातिरिक्ताखण्डस्फोटखण्डनं दूषणाभासैरनुचितमिति दिक्। वाक्यार्थज्ञानं प्रति पदार्थज्ञानस्य कारणत्वात्पदस्फोटं निरूप्य वाक्यस्फोटो निरूप्यते। स चाखण्डखण्डभेदेन द्विधा। तत्राखण्डः पदातिरिक्तोऽखण्डपदव्यङ्गो लाघवात्स्वीक्रियते। तच्चास्त्रण्डपदस्फोटे निरूपितम्। अन्यच्चाऽऽकाङ्क्षायोग्यतासत्तीनां कारणता न वाच्येति महल्लाघवम्। सखण्डस्तु प्रसिद्ध एव। यद्वा हरेऽवेत्यादौ एकादेशे कृते पदविभागो दुर्वारस्तस्मात्तत्राखण्डवाक्यस्फोटोऽन्यत्र सखण्ड इति विवेकः। एवं च दूषणानां गर्भस्राव एव। तत्र वाक्यं नामैकतिङन्तार्थमुख्यविशेष्यकम्। यथा पचेति भवतीति। तत्रापि पचतीत्यस्य विशेष्यत्वेऽपि मुख्यविशेष्यत्वाभावान्नाव्याप्तिः। तार्किकास्तु पूर्वापरप्रत्येकवाक्यताप्रतिपत्तये \`अर्थैकत्वादेकं वाक्यं साकाङ्क्षं चेद्विभागे स्यात्' इति मीमांसासूत्रमुपन्यस्य विशेष्यभूतभावनैकत्वादिति अर्थैकत्वादित्यस्य तेषामर्थ त्यक्त्वा तात्पर्यविषयैक्यमिति स्वयं तदर्थं व्याख्याय प्रत्यक्षानुमानयोरेकवाक्यत्वमुक्तम्। स्वातन्त्र्ये यद्यत्संगतिमत्तदेकं वाक्यमिति वक्तव्यम् न तु यत्किंचिदर्थकल्पनमुचितं दोषदुष्टं च। तथा हि-पठनतात्पर्ये७यथैव देवदत्तः पठति तव पुत्रस्तथैव पठतीत्यत्राप्येकवाक्यत्वापत्तिः। न चेष्टापत्तिः। समानावाक्यत्वात्तआदेशापत्तेः। तथा स्योनं ते सदनं करोमि घृतस्य धारया सुषेवं कल्पयामि इति सदनप्रतिपादको मन्त्रः। प्रत्यक्षग्रन्थवत्। तस्मिन्सीदामृते प्रतितिष्ठ व्रीहीणां मेध सुमनस्यमान इति सादनप्रतिपादको मन्त्रः। अनुमानवत्। प्रमाणनिरूपणवाद्यागाङ्गनिरूपणं तात्पर्यविषयः। एवमनुमानस्य प्रत्यक्षापेक्षत्वे प्रतिपादकस्य न तदपेक्षत्वम्। एवं चानयोरप्येकवाक्यत्वापत्तिः। न चेष्टापत्तिः। अर्थैक्यादित्यस्य भवदुक्तप्रत्युदाहरणविरोधात्। किं चेयं पदैक्यवाक्यता उतवाक्यैकवाक्यता ग्रन्थैकवाक्यता। नाऽऽद्यः-क्रियाकारणायेव तत्संभवात्। तयोरेवं परस्परमाकाङ्क्षासंभवात्। उभयाकाङ्क्षायामेव तत्संभवेनान्थतराकाङ्क्षायां तदसंभवाच्च। न द्वितीयः-इतरनिरपेक्षतया सिद्धेनैकवाक्येन सापेक्षेतरवाक्यस्यान्वयो हि सा। प्रकृते च वाक्यसंदर्भरूपग्रन्थयोरेव सा। न तु वाक्ययोः। अनमानस्थिवाक्ययानां परामर्शजन्यं ज्ञानमनुमतिरित्यादिवाक्यानां प्रत्यक्षवाक्याकाङ्क्षाभावात्। आसत्त्यभावाच्च। किं च वाक्यैकवाक्यता हि प्रकरणम्। अन्यतराकाङ्क्षा प्रकरणमिति तल्लक्षणात्। तस्याप्येकवाक्यत्वस्वीकारे वाक्यात्प्रकारणस्य दुर्बलत्वप3तिपादकश्रुतिलिङ्गवाक्यप्रकरणेत्यादिबलबलाधिकरणविरोधः। न तृतीयः-प्रत्यक्षानुमानयोराकाङ्क्षा आर्थी न तु शाब्दी। तस्मादत्र सूत्रलेखनं यत्किंचिदर्थकल्पनमनुचितम्। शिरोमणिग्रन्थस्तु यद्यत्संगतिमत्तदेकवाक्यमित्यनेनैव सिद्धत्वादिति दिक्। प्रकृतमनुसरामः। व्यवहारेण वाक्ये शक्तिग्रहाद्वाक्यस्यैव वाचकत्वाद्वाक्यस्पोटः। न च पूर्वं गृहीताऽपि वाक्ये शक्तिरावापोद्बापाभ्यां त्यक्त्वा पदे गृह्यत इति वाच्यम्। एवं सति पदार्थज्ञानं प्रति वाक्यार्थज्ञानस्य हेतुतापत्तौ वाक्यार्थज्ञानं प्रति पदार्थज्ञानस्य हेतुत्वमिति सर्वसिद्धान्तभङ्गापत्तेः। वाक्यस्फोटो द्विधा। सखण्डोऽखण्डश्च। अखण्डो द्विधा। वर्णातिरिक्तोऽनतिरिक्तश्च। यदा वर्णा न स्वीक्रियन्ते गौरवात्, लाघवाद् ध्वनिभिरेवाखण्डो वाक्यस्फोटो व्यज्यते इति मतं, तदाऽतिरिक्तः। अस्मिन् पक्षे वर्णाभावेन यावद्वर्णव्यङ्ग्य इत्यादिदूषणाभासा गर्भस्रावेणैव पराहताः। यदा तु ध्वनिभिर्वर्णा व्यज्यन्त इति मतं तदा घटमानयेति सखण्डवाक्यस्फोटः। क्रियाकारकयोर्विभागस्य कर्तुं शक्यत्वात्। हरेव विष्णोवेत्यादौ एकादेशे कृते प्रातिपदिकाख्यातयोर्विभागाशक्यतयाऽनतिरिक्तवाक्यस्फोटः। क्रियाकारकज्ञ नशून्यस्यावैयाकरणस्य घटमानयेत्ययमपि अनतिरिक्ताखण्डवाक्यस्फोट एव। पदे न वर्णा विद्यन्ते वर्णेष्वयववा न च। वाक्यात्पदानामत्यन्तं प्रविवेको न कश्चन। इत्यमखण्डातिरिक्तवाक्यस्फोटप्रकाशः। यथा वर्णे अषयवा न सन्ति तथेत्यर्थः। पश्य मृगो धावति पचति भवतीत्यादावपि अखण्डसखण्डातिरिक्तानतिरिक्तत्वं पूर्ववदेव बोद्धव्यम्। मृगकर्तृकवर्तमानधावनक्रियायाः दृशिक्रियायां कर्मतासंबन्धेनान्वयः। देवदत्तकर्तृकपचिक्रियायाः वर्तमानभवनक्रियायामन्ववः। तदुक्तम्-सुबन्तं हि यथाऽनेकं तिङन्तस्य विशेषणम्। तथा तिङन्तमप्याहुस्तिङन्तस्य विशेषणम्॥ इति। यत्तु धावनानुकूलकृतिमान् मृग इति प्रथमान्तविशेष्यकशाब्दबोधः इति पक्षे मृगस्य दृशिधात्वर्थनिरूपितकर्मत्वात् द्वितीयापत्तिः। तमित्यध्याहारे च वाक्यभेदापत्तिरित्याशङ्क्य पश्य लक्ष्मण पम्पायां बकः परमधार्मिकः, इत्यादाविव वाक्यार्थस्य कर्मत्वान्न वाक्यभेद इति कैश्चित्समाहितम्। तन्मुधैव। अन्तरङ्गधावनक्रियानिरूपितमृगस्य कर्तृत्वात् तस्य चाऽऽख्यातेनोक्तत्वात्प्रथमोत्पत्तौ बहुर्भूतदृशिधात्वर्थनिरूपितकर्मत्वेऽपि अन्तरङ्गत्वाज्जातसंस्कारबाधे मानाभावेनव शक्यं च श्वमांसादिभिः क्षुदुपहन्तुमितिवदुपपत्तेः। एवं चात्र प्रथमान्तविशेष्यकपक्षेऽपि शाब्दिकदूषणाभावेऽपि एकदेवदत्तकर्तृकपचिक्रियाकर्तृकं भवनमित्यर्थे पचति भवतीत्येकवाक्यतानापत्तेः। न च पाकानूकूलकृतिमान् देवदत्तो भवतीत्यर्थे निष्पन्ने सविशेषणे विधिनिषेधौ विशेषणमुपसंक्रामतः सति विशेष्ये बाधे इति न्यायेन क्रियाया एव कर्तृत्वं भविष्यति। एकवाक्यतायां फलाभावाच्च। न च समानवाक्ये निघातयुष्मदस्मदादेसा वक्तव्या इति निघातः फलम्। तिङ्‌ङतिङ इति अतिङ्‌ग्रहणेन तदभावात्। सत्यम्। त्वत्संबन्धिनी देवदत्तकर्तृका पचिक्रिया भवतीत्यर्थे देवदत्तः पचति ते भवतीति प्रयोगे समानवाक्यत्वाभावेनाऽऽदेशानापत्तेः। अनेकदेवदत्तकर्तृकैका पचिक्रिया इत्यर्थे देवदत्ताः पचन्ति भवतीति प्रयोगोऽपि न स्यात्। अनेककर्तृत्वेन भवतीत्यत्र बहुवचनापत्तेः। पश्य मृगो धावतीत्यत्र निघातरूपप्रयोजत्-सत्त्वाच्च। किं चात्र वाक्यार्थस्य कर्मत्वमिति तार्किकोक्तं न युक्तिमत्। तथा हि-वाक्यार्थोऽतिरिक्तोऽनतिरिक्तो वा। नाऽऽद्यः-तस्य वृत्त्यनुपस्थापितत्वेन दृशिक्रियायां कर्मतयाऽन्वयानुपपत्तेः। वृत्त्युपस्थापिस्यैव शाब्दबोधविषयत्वनियमात्। अन्यथा घटपदात्समवायेनोपस्थिताकाशस्यापि शाब्दबोधविषयत्वापत्तेः। न द्वितीयः-विभक्त्यर्थमद्वारीकृत्य नामार्थस्य धात्वर्थेन समं भेदसंबन्धेनान्वयोऽव्युत्पन्नः। अन्यथौदन पचतीत्यापत्तेः। न च तत्र वाक्यार्थस्य कर्मत्वं न धात्वर्थस्येति वाच्यम्। रमणीय ओदनः पचतीत्यस्यानापत्तेः। पश्य लक्ष्मण पम्पायामित्यादौ तमिति पदाध्याहारैण वाक्यभेद एव, एवं च वाक्यार्थस्य कर्मत्वमित्यविचारिताभिधानम्। एवं नीलो घटो भवतीति वाक्ये नीलकर्तृकभवनाश्रयो घट इति व्युत्पत्तिवादोक्तमपि न युक्तिमत्। नामार्थस्येत्यादिव्युत्पत्तिबाधमानाभावात्। नीलो घटो भवनाश्रय इति बोधसंभवाच्च। सविशेषणे हि विधिनिषेधौ विशेषणमुपसंक्रामतः सति विशेष्ये बोधे इति विशेषणे नील एव भवनस्यान्वयो भविष्यतीति दिक्। एवं तत्त्वमसि, सोऽयं दैवदत्त इत्यादौ सखण्डाखण्डत्वं पूर्ववदेव बोध्यम्। तत्त्वमसीत्यत्र तत्पद्‌वाच्यसर्वज्ञत्वादिविशिष्टचैतन्यस्य त्वंपदवाच्येनान्तःकरणविशिष्टचैतन्येनक्यासंभवादैक्यसिद्ध्यर्थं स्वरूपे जहदजहल्लक्षणेति सांप्रदायिकाः। नन्वनयोरैक्ये किं मानम्। न च नामार्थेति व्युत्पत्तिः। तस्याः किं नामार्थयोरेवाभेदान्वयः, उत नामार्थयोरभेद एवेति। नाऽऽद्यः-स्तोकं पचति, वैश्वदेवी आमिक्षेत्यादौ व्यभिचारात्। नान्त्यः-घटपटौ इत्यादौ व्यभिचारात्। तस्मात्संभवति सामानाधिकरण्ये वैयधिकरण्यस्यान्याय्यत्वादिति लाघवमूलका हि सः। सत्यम्। मृत्योः स मृत्युमाप्नोति यइह नानेव पश्यतीति भेदनिन्दापूर्वकाभेदप्रतिपादकश्रुतिर्मान्म्। न च तत्रापि यः नाना इव पश्यति स मृत्योर्मृत्युमाप्नोति यस्तु वस्तुतः नानात्वं पश्यति स नेति इति इवशब्दात्प्रतीसमासेनापि भेदस्यैव प्रतीतेरिति वाच्यम्। छान्दोग्येऽपि सदेव सोम्येदमग्र आसीदित्यारभ्य तत्स्तयं स आत्मा तत्त्वमसि श्वेतकेतो इत्युपसंहारेणोपक्रमोपसंहारयोरेकरूपेण वेदतात्पर्यनिर्मायकेनैक्यस्य निर्णीतत्वात्। ब्रह्म तं परादाद्योऽन्यत्राऽऽत्मनो ब्रह्म वेदेति श्रुत्याऽपि ऐक्यावधारणात्। अस्मिन् पक्षे लाक्षणिकवाक्यस्फोटः। वस्तुतस्तु अयं वाचकवाक्यस्फोट एव। तथा हि विशिष्टशक्त्युपस्थापितयोस्तत्त्वंपदार्थयोरभेदान्वयानुपपत्तावपि विशेष्ययोः शक्त्युपस्थापितयोरभेदान्वये बाधकाभावः। यथा घटोऽनित्य इत्यत्र घटपदवाच्यैकदेशघटत्वस्थायोग्यत्वेऽपि योग्यघटव्यक्त्या सहानित्यत्वान्वयः। यद्वा विशेष्य एव शक्तिः। विशेषणं तूपलक्षणण्। असमिन् पक्षे न कोऽपि दोषः। यद्वा यथा नानार्थस्थले संयोगादिनाऽभिदानियमनं तथा भेदान्वयानुरोघाद्विशेष्य एवाभिधानियमनम्। अस्तु वा लक्षणा सा च जहल्लक्षणा तया च विशेषणांशत्यागमात्रं न तु विशेष्येऽपि तस्या उपयोगः। शक्त्यैव तदुतस्थितिसंभवात्। एवं सोऽयं देवदत्त इत्यत्रापि। तथा च जहदजहल्लक्षणोदाहरणमसंगतमिति दिक्। एवमेको वृक्षः पञ्च नौका भवन्तीति वाक्ये सखण्डाखण्डत्वे पूर्ववदेव बोध्ये। अत्र तार्किकाः-गृह्‌णाति वाचकः संख्यां प्रकृतेर्विकृतेर्नहीति वचनात् प्रकृत्यर्थवृक्षगतमेकवचनमेव भूधातूत्तरं भवतीत्याहुः। तदयुक्तम्। गृह्‌णातीत्यस्य च्वयम्तविषयत्वात् यथा संघीभवन्ति ब्राह्मणाः त्वद्‌भवाम्हयं मद्भवसि त्वमित्यादौ वचनपुरुषयोः प्रकृतिगतयोरेव दर्शनात्। ननु संकोचे किं मानम्। सुवर्मपिण्डः खदिराङ्गारसदृशे कुण्डले भवत इति महाभाष्यप्रयोग एव। उद्देश्यविधेयभावस्थलै तु उद्देश्यगता संख्याऽऽख्यातप्रत्यये शास्त्राणि चेत्प्रामाणं स्युः, इत्यादिषु। पुनरपि वाक्यं द्विधा। काव्यात्मकमकाव्यात्वकं च। द्वितीयं तूक्तम्। आद्यं तु तददोषौ शब्दार्थो सगुणावनलंकृती पुनः क्वापि इत्यनेन लक्षितम्। अत्र यावद्दोषाभावो वक्तुमशक्यः। असंभवात्। यत्किंचिद्दोषाभावे अदोषपदवैयर्थ्यम्। तस्मान्नञोऽल्पत्वमर्थः। अनुदरा कन्येतिवत्। अल्पत्वं च स्फुटप्रतीयमानदोषराहित्यम्। इदं काव्यलक्षणं रसङ्गाधरे दूषितम्। शब्दार्थयोर्व्यासज्यवृत्तिकाव्यत्वे काव्यं श्रुतं, अर्थो न ज्ञात् इति व्यवहारासंभवात्। तदासमञ्जसम्। एकदेशे दग्धेऽपि पटो दग्ध इतिवदेकदेशेऽपि प्रयोगसंभवात्। समुदायवृत्ताः शब्दाः क्वचिदेकदेशेऽपि वर्तन्ते इति भाष्यात्। तल्लक्षणमेव तु न समञ्जसम्। तथा हिरमणीयार्थप्रतिपादकः शब्दः काव्यम्। रमणीयत्वं च लोकोत्तराहलादजनकज्ञानविषयत्वमिति तल्लक्षाणात्। इदं च तत्त्वमसीत्यादावतिव्याप्तम्। न वाऽऽहलादे वैजात्यम्। किं ततः। लोकौत्तराह्‌लादजनकज्ञानविषयत्वस्योभयत्र तुल्यत्वात्। ब्रह्मानन्दत्वेन सर्वैर्वर्णितत्वाच्च। किं च रमणीयपदस्य रमणीयार्थप्रतिपादकत्वमस्ति न वा। नाऽऽद्यः-रमणीयशब्दस्यापि रमणीयार्थप्रतिपादकत्वेन काव्यत्वापत्तेः। इदं च भाष्येऽपशब्दार्थकः शब्दोऽपशब्द इति चेन्न। अपशब्दस्यापि अपशब्दत्वापत्तेरित्यनेन ध्वनितम्। नान्त्यः-रमणीयार्थप्रतिपादकत्वेन लक्षणत्वानुपपत्तेः। तस्मात्‌प्रकाशोक्तमेव लक्षणं सम्यक्। एवं बन्हिता सिञ्चतीत्यादौ वाक्यस्फोट एव। ननु वाक्यार्थबोधे अयोग्यतानिश्रयस्य प्रतिबन्धकत्वं योग्यताज्ञानस्य कारणत्वं तार्किकादिसिद्धान्तसिद्धं प्रकृते च वन्हिः सेककरणं नेति विषयबाधरूपायोग्यतानिश्चयरूपबाधकसत्त्वाद्विषयाबाधरूपयोग्यताज्ञानासत्त्वात्कथमेतस्य वाक्यस्फोटत्वमिति चेत्सत्यम्। तात्पर्यविषयाबाधो इति योग्यता। तदभावोऽयोग्यता। प्रकृते चात्युष्णजलेन सिञ्जतीति तात्पर्यविषयः। यथा-अस्य क्षोणिपतेः परार्धपरया लक्षीकृताः संख्यया प्रज्ञाचक्षुरवेक्षमाणबधिरप्रख्याः किलाकीर्तयः। गीयन्त स्वरमष्टकं कलयता जातेन वन्धयोदरान्मूकानां प्रकरणे वर्मरमणीदुग्धोदधे रोधसि। गगनं गगनाकारं सागराः सागरोपमाः। रामरावणयोर्युद्धं रामरावणयोरिव। कैलासस्य प्रथमशिखरे वेणुसंमूर्च्छनाभिः श्रुत्वा कीर्तिं विबुधरमणीगीयमानां यदीयाम्। स्रस्तापाङ्गाः सरसबिसिनीकाण्डसंजाताशङादिङ्मातङ्गाः श्रवणपुलिने हस्तमावर्तयन्ति। पश्य नीलोत्पलदंवद्वान्निःसरन्ति शिताः शराः। इति। आद्यालंकारेकवाक्येषु गङ्गायां घोष इत्यादौ तत्त्वप्रसीत्यादौ च तात्पर्यविषयाबाधो योग्यत्वमिति सर्वसिद्धान्तः। तथाऽत्रापि यद्वा शाब्दबोधेऽयोग्यतानिश्चयस्य न प्रतिबन्धकत्वं सत्सत्त्वेऽपि त्वं बृहस्पतिरिति स्तावकवाक्यात्संतोषोपलब्धेः। नाहं रण्डापुत्र इति बाधनिश्रये सत्यपि त्वं रण्डापुत्र इति वाक्यात्क्रोधोपलव्धेश्च। शाब्दबोधाभावे एतदनुपपत्तेः किं च पश्य नीलोत्पलद्वंद्वादित्यादिसाध्यवसानादिलक्षणास्थले शरा नीलोत्पलद्वंद्वापादानकाः नेत्ययोग्यतानिश्चये सति तद्वाक्यश्रवणानन्तरं वाक्यावबोधोत्तरमयोग्यतानिश्चयः पूर्वं वा। नाऽऽद्यः-बाधनिश्चये सति बाधाभावात्। नान्त्यः-बाधाभावेऽन्वयानुपपत्तेरभावात्। नहि स्वरूपसती अन्वयानुपपत्तिर्ललक्षणाबीजम्। किंतु ज्ञाता। न च पूर्वमयोग्यतानिश्चयसत्त्वेन तज्ज्ञानमप्यस्त्येवेति वाच्यम्। वावाक्यार्थबोधजन्यान्वयानुपपत्तिज्ञानस्य पूर्वमभावात्। गङ्गा घोषाधिकरणं नेति लौकिकज्ञानसत्त्वे गङ्गायां घोष इति वाक्याद्‌गङ्गाधिकरणको घोष इति बोधोत्तरमन्वयानुपपत्तिर्हि अनुभवसिद्धा। न च तस्याः पूर्वं ज्ञानं संभवति। न च भ्रमात्मको बोध तार्किकोक्तं युक्तिमत्। अयोग्यतानिश्टयस्य प्रतिबन्धकत्वं योग्यताज्ञानस्य कारणत्वं प्रकल्पनीयम्। भ्रमात्मको बोधश्च कल्पनीय इति महद्‌गौरवम्। स्फोटवादिनां त्रितयमपि न कल्पनीयमिति लाघवम्। वाक्यार्थबोधजन्यप्रवृत्तावेव तत्स्वीकारात्। किं च नाहं परमेश्वर इति बाधनिश्चये सति तत्त्वमसीतिवाक्याद्‌बोदाभावे भ्रमात्मकबोधे वा न प्रपात्मकं ज्ञानं संभवति भ्रमात्मकबोधस्य प्रमात्मकबोधजनतायोग्यत्वात्। एवं दशमस्त्वमसीत्यत्रापि। ननु अनेकवर्णातिरिक्तोऽनेकध्वनिव्यङ्ग्योऽखण्डवाक्यस्फोटः कः पदार्थ इति चेच्छृणु-यथा तार्किकैः पूर्वोक्तमद्रीत्या गत्यन्तरसंभवेऽपि चित्ररूपमतिरिक्तं स्वीक्रियते यथा शाब्दिकै रेफद्वयाज्भागविशिष्ट एको वर्मः ऋति ऋवा, लृति लृ वा इत्यत्र वार्तिके स्वीक्रियते यथा वा सिद्धमेतत्‌सस्थानत्वादैचोश्चोत्तरभूस्त्वादिति वार्तिकेऽनेकाचां एकवर्णात्मकत्वमुक्तं तथा मयाऽपि अनेकध्वनिव्यङ्ग्यः वाक्यत्मक रको वर्म इति स्वीक्रियते। स च शब्दब्रह्मरूप तत्र मतत्रयं शब्दब्रह्मेति शब्दार्थः शब्दमित्यपरे जगुः। चैतन्ये सर्वभूतानां शब्दब्रह्मेति मे मतिः। इति। शब्दब्रह्मेति निर्वचननापि तस्य वर्णत्वं सिद्धम्। अनुमानादपि। तथाहि-अखण्डवाक्यस्फोटः, एकवर्णरूपः, श्रावणत्वात्। ध्वनिव्यङ्ग्यत्वाद्वा। यन्नैवं तन्नैवं यथा-पृथिव्यादि। अन्वयदृष्टान्तस्तु मतान्तरसिद्धवर्णादि। वस्तुतस्तु अन्वयव्यतिरेक्यनुमानं व्यर्थम्। उपनीतभानेनैव गतार्थत्वात्। तथाहियथा चन्दनखण्डस्य लौकिकप्रत्यक्षं सौरभ्यस्यालौकिकं तथा धूमस्य लौकिकं बन्हेरलौकिकमिति अस्मिन् पक्षे उपनीतभानेनेति विवेकः। यद्वा लाघवाद्‌दोषाभावाद्‌ध्वनिव्यङ्ग्यान्यस्याभावाच्च वर्णत्वस्वीकारः। न च ध्वनिव्यङ्ग्यत्वस्य गुणीभूतव्यङ्ग्यप्रभेदे काक्वाक्षिप्तस्यापि अन्यस्य संभव इति वाच्यम्। तस्य ध्वनिविकारकाकुव्यङ्ग्यत्वेऽपि ध्वनिव्यङ्ग्यत्वाभावात्। किं च कामः संकल्पो विचिकित्सा श्रद्धाश्रद्धा भीः ह्रीः, एतत्सर्वं मन एवेति श्रुत्या कामादीनां मनोधर्मत्वे प्रतिपादितेऽपि तार्किकैरात्मधर्मत्वमुक्तं तच्च सर्वैरङ्गीकृतं तत्तु भ्रमात्मकं, तद्बीन्नं तु यथा जपाकुसुमसंनिधाने स्फटिको लोहित इति ज्ञानम्। प्रकृते तु न मनःसांनिध्यम्। आत्मधर्मे बीजं श्रुतिबाधश्च। स्फोटे तु न तथा। तस्मादेकवर्णात्मकोऽखण्डवाक्यस्फोटो वाचक इति सिद्धम्।  
  ॥ इति श्रीमौनिकुलतिलकायमानगोवर्धनभट्टात्मजजानकीजानिरधघुनाथभट्टात्मजश्रीकृष्णकृतस्फोटचन्द्रिका समाप्ता ॥














.

</div>

</div>

</div>

</div>

\]
