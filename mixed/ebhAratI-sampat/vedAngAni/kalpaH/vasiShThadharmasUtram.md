+++
title = "वसिष्ठधर्मसूत्रम्"
domain = "वेदाङ्गानि"
sub-domain = "कल्पः"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3614"
source_url = "https://www.ebharatisampat.in/read_chapter.php?bookid=ODAxMzExMDI0MDM5NjQz"

+++
[[वसिष्ठधर्मसूत्रम्	Source: [EB](https://www.ebharatisampat.in/read_chapter.php?bookid=ODAxMzExMDI0MDM5NjQz)]]

\[

अस्वतन्त्रा स्त्री पुरुषप्रधाना १ अनग्निकानुदक्या वामृतमिति विज्ञाते २ अथाप्युदाहरन्ति  
पिता रक्षति कौमारे भर्ता रक्षति यौवने  
पुत्रश्च स्थविरे भावे न स्त्री स्वातन्त्र्यमर्हतीति ३  
तस्या भर्तुरभिचार उक्तं प्रायश्चित्तं रहस्येषु ४ मासिमासि रजो ह्यासां दुष्कृतान्यपकर्षति ५ त्रिरात्रं रजस्वलाशुचिर्भवति ६ सा नाञ्ज्यान् नाभ्यञ्ज्यान् नाप्सु स्नायाद् अधः शयीत न दिवा स्वाप्यान् नाग्निं स्पृशेन् न रज्जुं सृजेन् न दन्तान्धावयेन् न मांसमश्नीयान् न ग्रहान्निरीक्षेत न हसेन् न किंचिदाचरेन् न धावेद् अखर्वेण पात्रेण पिबेद् अञ्जलिना वा पिबेल् लोहितायसेन वा ७ विज्ञायते हि । इन्द्र स्त्रिशीर्षाणं त्वाष्ट्रं हत्वा पाप्मगृहीतो महत्तमाधर्मसंबद्धोऽहमित्येवमात्मानममन्यत तं सर्वाणि भूतान्यभ्यक्रोषन्भ्रूणहन्भ्रूणहन्निति स स्त्रिय उपाधावदस्यै मे भ्रूणहत्यायै तृतीयं भागं प्रतिगृह्णीतेति ता अब्रुवन्किं नो भूयादिति सोऽब्रवीद्वरं वृणीध्वमिति ता अब्रुवन्नृतौ प्रजां विन्दामह इति काममा विजनितोः संभवामेति तथेति ताः प्रतिजगृहुः सैषा भ्रूणहत्या मासिमास्याविर्भवति तस्माद्र जस्वलाया अन्नं नाश्नीयाद्भ्रूणहत्याया एवैषा रूपं प्रतिमुच्यास्ते ८ तदाहुः अञ्जनाभ्यञ्जनमेवास्या न प्रतिग्राह्यं तद्धि स्त्रिया अन्नमिति तस्मात्तस्यै च तत्र च बीभत्सन्ते मेयमुपागादिति ९  
उदक्यास्त्वासते येषां ये च केचिदनग्नयः  
कुलं चाश्रोत्रियं येषां सर्वे ते शूद्र धर्मिण इति सर्वे ते शूद्र धर्मिण इति १०  
इति वासिष्ठधर्मशास्त्रे पञ्चमोऽध्यायः ५

\]
