+++
title = "गोभिलीयं"
author = "गोभिलाचार्यः"
"publish year" = "1908"
domain = "वेदाङ्गानि"
sub-domain = "कल्पः"
pages = "462"
language = "संस्कृतम्"
editor = "चन्द्रकान्त-तर्कालङ्करभट्टाचार्यः"
"primary commentator" = "चन्द्रकान्त-तर्कालङ्करभट्टाचार्यः"
printer = "वाप्तिष्टमिशन्-प्रेस्-कलकत्ता"
"serial no." = "Ebharati-7419"
source_url = "https://www.ebharatisampat.in/readbook3.php?bookid=ODE4ODI1MjIxNjkxMjE3&pageno=MjI0MjQyNjk5NTk="

+++
[[गोभिलीयं	Source: [EB](https://www.ebharatisampat.in/readbook3.php?bookid=ODE4ODI1MjIxNjkxMjE3&pageno=MjI0MjQyNjk5NTk=)]]

\[



[TABLE]

.

[TABLE]

.

ॐ  

गोभिलीयं

गृह्यसूत्रम्।

![](../books_images/U-IMG-17083562307ee.png)

प्रथमप्रपाठके प्रथमखण्डः।

ॐ नमः सामवेदाय।

ॐ नमो गोभिलाचार्य्याय।

वेदान्तप्रतिपाद्यमेकममलं मानैरमेयञ्च यत्  
सर्व्वैराश्रमधर्म्मकर्म्मनिकरैराराध्य शुद्धान्तराः।  
यस्मात् प्राप्य यथार्थवस्तुनियतामाचार्य्यवर्य्यान्मतिं  
यत्तत्सत् पदमाप्नुवन्ति मुनयः कस्मैचिदस्मै नमः॥  
वन्दे पितृपदद्वन्द्वमरविन्दमिव श्रितम्।  
मकरन्दमिवादातुं शिष्यैर्मधुकरैरिव॥  
महर्षिं गोभिलाचार्य्यंप्रणम्य परमादरात्।  
भाष्यन्तगृह्यसूत्राणां यथाबुद्धि विधीयते॥

  इह खलु बुभुत्सितमर्थंबिबोधयिषवः सर्व्व एव प्रेक्षापूर्वकारिणः द्वारानुग्रहपराः सन्तो वाग्व्यापारं प्रतिपद्यन्ते। बुभुत्सवश्च

तद्वचनतात्पर्य्यमवधार्य्यबुभुत्सितमर्थमवबुध्यन्ते अवबुध्यमानास्तमनुतिष्ठन्ति। अनुतिष्ठन्तञ्च श्रेयसासमीहितेन संसृज्यन्ते। बुभुत्सितश्चार्थः श्रेयःसाधनमेव सर्वेषां प्राणभृद्भेदानाम्। श्रेयः पुनः सुखं, दुःखनिवृत्तिवेत्याह। प्राणिनः खलु सुखमुत्पिपादयिषवः जिहासवञ्च दुःखमुपलभ्यन्ते पशवोऽपि, किं पुनर्मनुष्याविवेकशक्तिमन्तः। तदिदं प्रत्यात्ममभीप्सितमपि सुखं दुःखहानं च निरतिशयमेवाभ्यर्हितमित्यपवर्ग एव तावत् परमोऽर्थः। स खल्वनभिसंहितफलैरीश्वरसमर्पितैर्नित्य नैमित्तिकैः कर्मभिः प्रशुद्धचित्तस्याधिकारिणः तत्त्वावबोधात् सम्पद्यते इत्याचक्षते। भवति चात्रागमः। “तमेतं वेदानुवचनेन ब्राह्मणविविदिषन्ति यज्ञेन -”इति, “तपमा ब्रह्म विजिज्ञासस्व” इति चैवमादिः। मनुरपि,-

**“अहिंसयेन्द्रियासङ्गैर्वैदिकैश्चैव कर्म्मभिः।  
तपसश्चरणैश्चोग्रैः माधयन्तीह तत्पदम्”॥**

  इति स्मरति।

**“कषाये कर्म्मभिः पक्वेततो ज्ञानं प्रजायते”**

  इति च स्मर्य्यते पुराणेषु। अतएव भगवान् वादरायण आचार्यः शारीरके – “सर्व्वापेक्षा च यज्ञादिश्रुतेरश्ववत्” इति सूत्रयाम्बभूव। “तपःस्वाध्यायेश्वरप्रणिधानानि क्रियायोगः” इति, “समाधिभावनार्थः क्लेशतनूकरणार्थश्च” इति, तथा, “योगाङ्गानुष्ठानादशुद्धिक्षये ज्ञानदीप्तिराविवेकख्यातेः” इति, “यमनियमासनप्राणायामप्रत्याहारधारणध्यान समाधयोऽष्टावङ्गानि” इति, “शौचसन्तोषतपःस्वाध्यायेश्वरप्रणिधानानि नियमाः” इति च पातञ्चलानि सूत्राणि। “ताभ्यः पावित्र्यमुपक्रमात्”- इति च शाण्डिल्यसूत्रम्।

  तदेवं धर्म एव साधनतयाप्रथममाश्रयणीय इति स्फुटतरमवगम्यते। येषान्तु, वेदान्ताः कर्तृदेवतादिप्रकाशकतयैव प्रमाणमिति दर्शनं, तेषामभ्यर्हितत्वं धर्मस्य सुतरामिति शिष्यते। अर्थकामावपि नान्तरेण धर्म्ममुत्पद्येते। न खल्वधार्मिकस्यार्थः कामोवाऽस्ति कश्चिदिति धर्म्ममेव तदुपायतया स्मरति भगवान् व्यासः।

**“कामार्थौलिप्यमानस्तु धर्म्ममेवादितश्चरेत्।  
न हि धर्म्मादपेतोऽर्थः कामो वापि कदाचन”॥**

  इति। “धर्म्मादर्थश्च कामश्च" इति च महाभारते। तदेवमालोच्य परमकारुणिको गोभिलाचार्य्योगृहस्थधर्म्मंछन्दोगानामुपदिदिक्षुर्मंन्त्रब्राह्मण-पठितानां “देव सवितः”- इत्यादिमन्त्राणां विनियोगपरं गृह्यसूत्राख्यमिदं शास्त्रं रचयाञ्चकार।‘सूत्र’-मिति हि सूत्र्यतेयेनार्थस्तदुच्यते, शास्त्रत्वञ्चास्यानुशासनादिति श्लिष्टतरम्।

  तदिदं गृह्यसूत्रं गोभिलाचार्य्यप्रणीतमिति आचार्य्यपुत्रकृते ‘गॄह्यासंग्रहे’ स्पष्टम्। सखल्वयमाचार्य्यो राणायनीयानां सूत्रकार इति हेमाद्रिः। कौथुमा अपि राणायनीयप्रभेदा इति तेषामप्येतदेव गृह्यसूत्रम्। तथाच चरणव्यूहपरिशिष्टम्। “तत्र राणायनीया नाम सप्तभेदा भवन्ति राणायनीयाः शाव्यमुग्राः कालोपामहाकालोपा लाङ्गलायनाः शार्द्दूलाः कौथुमाश्चेति” इति। सामोदधौ कौथुमिशाखाया द्विपञ्चाशद्भन्धगणनायामपि गोभिलगृह्यं

परिगणितम्। कौथुमराणायनीयादौनामेतत् सूत्रमिति भट्टनारायणोऽप्याह। “गौतमगोभिलीये ( गृह्यसूत्रे ) छन्दोगैरेव परिगृहीते” इति चोक्तंतन्त्रवार्त्तिके। तदस्य गृह्यसूत्रस्य विशदार्था वृत्तिरियमारभ्यते। व्याचिख्यासितस्य गृह्यसूत्रशास्त्रस्येदमादिमं सूत्रम्,—

अथातो गृह्याकर्म्माण्युपदेक्षामः॥ १॥

  तत्रायमथशब्दो विशिष्टमानन्तर्य्यं प्रतिपादयति। प्रतियोगिविशेषापेक्षं स्वत्वानन्नय्यर्थं विशिष्टं भवति। तच्च वेदाध्ययनं तदर्थविचारश्चेत्येवमादिकम्। “वेदमधीत्य स्नायात्" इति, “अथातोधर्मजिज्ञासा" इति चैवमादिशास्त्रेभ्यः। तदनेनाथशब्देन शास्त्रस्यादौ मङ्गलमपि कृतं भवति।

“ॐ कारञ्चाथशब्दश्च द्वावेतौ ब्रह्मणः पुरा।  
कण्ठं भित्त्वा विनिर्यातौ तेन माङ्गलिकावुभौ”।

  इति गृह्यासंग्रहोक्तेः। न चाथशब्दो मङ्गलार्थः। अर्थान्तरप्रयुक्त एव ह्यथशव्दः श्रुत्यामङ्गलप्रयोजनो भवति। अन्यार्थोपनीतमपि दधिदूर्व्वादिकमिवावलोकनमात्रेण गन्तुकामस्येति। सोऽयमथशब्दो मङ्गलमर्थः प्रयोजनं (न पुनरभिधेयं) यस्येति मङ्गलार्थ उच्चते, न खलु मङ्गलमप्यस्यार्थोऽभिधेयं वाच्यमित्येतत्। तथा ब्रह्मचारिणो यथावद्वेदाध्ययनाद्यनन्तरमित्यथशब्दस्यार्थः।

  अतःशब्दो हेत्वर्थः। यस्मात् —

“अतः परं समावृत्तः कुर्य्याद्दारपरिग्रहम्”। इति।

“वेदानधीत्य वेदौ वा वेदं वाऽपि यथाक्रमम्  
अविश्रुतब्रह्मचर्य्योगृहस्थाश्रममाविशेत्”।

  इति चैवमादिस्मरणात्, यथावद्विचारशास्त्राधिगमानन्तरं गार्हस्यानुसरणं शास्त्रार्थः। यस्माच्च–

“यस्मात् त्रयोऽप्याश्रमिणो ज्ञानेनान्नेन चान्वहम्।  
गृहस्थेनैव धार्य्यन्ते तस्मात् ज्येष्ठो गृहाश्रमी”।

  इत्येवमादिशास्त्रेभ्यस्तदुत्तमत्वमवगम्यते। ‘अतः’ एतस्मात्कारणात् - इत्यतःशब्दार्थः।

  अयमपरोऽतःशब्दार्थः। यतो वृत्तेन वेदाध्ययनादिना कर्म्मावबोधात्तस्य कर्त्तव्यत्वमिदानीमापतितम्। तथा चाहूःशास्त्रतात्पर्य्यविदः।“दृष्टो हि तस्यार्थः कर्मावबोधनं नाम” इति। स्मरन्ति च।

“चरितार्थं न यः कुर्य्यादधीत्य श्रुतिमादितः।  
तस्य तद्वारणं व्यर्थमगन्धाया इव स्रजः”।

  इति। यतश्चाश्रमान्तरेषु गार्हस्थ्यस्य प्राथम्यं। ‘अतः’ एतस्मात् कारणात्।

  स्मृतिश्चेयमविरक्तविषया द्रष्टव्या।नातो “ब्रह्मचर्य्यादेव प्रव्रजेत्” इति श्रुतिविरोधः। सा हि श्रुतिः - “यदहरेव विरजेत्, तदहरेव प्रव्रजेत्” इत्येवमभिदधाना विरक्तमेव स्पृशति नान्यम्। एतेन “वीरहा वा एष देवानां योऽग्निमुद्वासयते” इति, “एकाश्रम्यन्त्वाचार्य्याः प्रत्यक्षविधानाद्गार्हस्थ्यस्य” इति चैवमाद्याः श्रुतिस्मृतयोऽपि व्याख्याताः। इत्यन्यदेतत्।

  अयमप्यपरोऽतः शब्दार्थः। यस्मात् यथोक्तानन्तरं, गृह्यकर्म्मप्रतिपित्सवोऽन्तेवासिनो यथावदुपसन्नाः, ‘अतः’ एतस्मात्कारणात्—

  ‘गृह्या’ छान्दसत्वाद्गुह्याणि, — गृहे गृहस्थाश्रमे साधूनि योग्यानि, 'कर्म्माणि' धर्मभूतानि, बहुवचनात् किमप्यन्यत्, ‘उपदेक्ष्याम’ कथयिष्यामः।

  अत्र च कर्म्मणामुपदेशकर्म्मत्वं प्रतिजानन्नाचार्य्यस्तेषां धर्म्मत्वमभिद्योतयति। श्रभिमतश्रेयः साधनवस्तुकथनरूपस्योपदेशस्यान्तरेण धर्म्मत्वममीषामसम्भवात्। न खन्वश्रेयः साधनमुपदिश्यते। श्रेयः साधनं नाम धर्मो न भवति चोदनालक्षणोऽपौत्यनुमन्धेयम्। तथा चोक्तम्। “चोदनालक्षणोऽर्थो धर्मः” इति। “यज्ञेन यज्ञमजयन्त देवास्तानि धर्माणि—” इति च यजतिशब्दवाच्यमेव धर्म्ममाचक्षते। अतएवोक्तम्। उपसन्नस्यान्तेवासिनः स्वर्गापवर्गादिप्राप्तिसाधकपदार्थकथनमुपदेशः - इति।

  अयमपरो गृह्याकर्म्माणत्यस्यार्थः। गृहे साध्वी ; कुशला, योग्या, हिता वेति गृह्या पत्नी, तया सहितस्य यानि कर्त्तव्यानि कर्माणि तानीमानि गृह्याकर्माण्युपदेक्ष्यामः। स्मात्तोऽग्निर्वा गृह्यशब्देनोचते। गृह्यः शालाग्निरावसथ्य औपासन इति ह्यनर्थान्तरम्। छान्दसं दीर्घत्वम्। तस्मिन् गृह्ये स्मार्ततेऽग्नौयानि कर्त्तव्यानि कर्माणि तानीत्यादि पूर्व्ववदर्थः। अथवा गृहस्थस्य व्रतविशेषो गृह्यशब्दार्थः। तथा च श्रावणविधावुक्तम्। “सामवेदे अष्टो व्रतानि भवन्ति उपनयनं गोदानं व्रातिकमादित्यव्रतमौपनिषदं ज्येष्ठसामग्रतं महानाम्निकमिति ब्रह्मचारिणोभौतिकं सार्व्वभौतिकमष्टमं गृह्यमिति गृहस्थस्य” इति। तस्मिन् यानि कर्त्तव्यानि कर्म्माणीत्यादि समानमन्यत्।

  गृह्येति वा प्रस्तुतायाः स्मृतेरभिधानम्। गृह्येति खल्वियमभिधीयते स्मृतिराचार्य्यप्रणीता। तथा चाचार्य्यपुत्रेण कृतोऽस्याएव स्मृतेः संग्रहः ”गृह्यासंग्रहः” इत्याख्यायते, न “गृह्यसंग्रहः” इति। तथाचाचार्य्यपुत्र आह।

“पत्न्यः पुत्राश्च कन्याश्चजनिष्याश्चापरे सुताः।  
गृह्याइति समाख्याता यजमानस्य दायकाः॥  
तेषां संस्कारयोगेन शान्तिकर्म्मक्रियासु च।  
प्राचार्य्यविहितः कल्पस्तस्माद्गृह्याइति स्थितिः”॥

  इति। तस्यां यानि कर्माण्युपदेष्टव्यानि तान्युपदेक्षामइत्यर्थः। ‘गृह्यआकर्माणीति त्रीणि पदानि। आ इति शब्दस्योपदेक्षामइत्यनेन सह संबन्ध इति। आ ति शब्द ईषदर्थ।ईषदुपदेक्ष्यामः। ग्रन्थगौरवपरिजिहीर्षयाऽल्पैरेवाचरैः’ इति भट्टभाष्यम्।

  अन्ये त्वाहुः। ‘अथशब्दो वेदाध्ययनानन्तर्य्यमभिधत्ते। अतः शब्दो हेत्वर्थम्। यस्मात्, वेदाध्ययनादर्व्वाक्न किञ्चिदध्येतव्यम्,-

“योऽनधीत्य द्विजो वेदमन्यत्र कुरुते श्रमम्।  
स जीवन्नेव शूद्रत्वमाशु गच्छति सान्वयः”॥

  इति स्मरणात्। ‘अतः’ एतस्मात् कारणात्, वेदाध्ययनानन्तरं, गृह्यकर्माणीत्यादि पूर्व्ववदर्थः। इदानीमधीतवेदस्य गृह्यस्मृतेरध्ययनसम्भवात्’, इति। “न वेदमनधीत्यान्यां विद्यामधीयीतान्यत्र

वेदाङ्गस्मृतिभ्यः” इति हारीतेन त्वनधीतवेदस्यापि स्मृत्यध्ययनमनुज्ञातम्।

  स चायमुपदेशः प्रायशः साक्षादेव। क्वचिदतिदेशादपि। यथा “एषोऽत ऊर्द्धं हविराजतिषु न्यायः” —इति। क्वचिद्ग्रन्थान्तरापेक्षतया। यथा, “पृथगवैतस्य ज्ञानस्याध्यायो भवति” इत्यादौ।क्वचिच्चाङ्गानादरेण प्रधानोक्त्या। यथा, “शुचौ देशब्राह्मणाननिन्द्यानयुग्मानुदङ्मुखानुपवेश्य” —इति। वैश्वदेवं चाङ्गत्वानोकमित्यादिकमनुमन्धेयम्।

  तदनेन सूत्रेणाभिधेयादीन्यपि शिष्यप्रवृत्त्युपयोगोनि प्रतिपादितानि। तत्राभिधेयं कर्म्म यथोक्तं, श्रेयः प्रयोजनम्। सम्बन्धोऽपि यथायथं सुबोधः प्रतिपाद्यप्रतिपादकभावादिः। अथशब्देन चानन्तर्य्यावगमादधिकारी च प्रतिपादित एवेत्यास्तां विस्तरः॥\*॥ १॥\*॥

  तत्र तावत् साधारणकमशेषभूताः केचन धर्म्मापरिभाष्यन्ते सौकर्य्यार्थम्। प्रतिपदं खल्वमीषामुत्कीर्त्तनेऽनर्थकमेव ग्रन्थगौरवमापद्येत, श्रोतारश्च वितुष्येरन्निति। परिभाषितव्येषु खलु कर्म्मशेषभूतेषु धर्मेषु कृतिसाध्यत्वात् कर्मणां कृतिमतः कर्त्तुरेव धर्मांस्तावत् परिभाषते॥

यज्ञोपवीतिनाऽऽचान्तोदकेन कृत्यम्॥२॥

  यज्ञोपवीतं यस्यास्ति सोऽयं यज्ञोपवीती। आचान्तं, ‘चमु भक्षणे - इति स्मरणात् भक्षितं, उदकं जलं येन, सोऽयमाचान्तोदकः। आशब्दो भक्षणस्य वैशिष्यं द्योतयति। गृह्याकर्माणीति पूर्व्वस्मादिहानुषञ्जनीयमेकत्वेन विपरिणमय्य -कर्मेति। तदयमर्थः। सर्व्वमेव कर्म्मवक्ष्यमाणं, कर्तायज्ञोपवीतिना,आचान्तोदकेन च, सता, कृत्यं कर्त्तव्यमित्येतत्। तदत्रैकमेव कर्त्तारमनूद्य द्वयं परिभाव्यते ; यज्ञोपवीतिना, इति, आचान्तोदकेन, - इति च। कथं पुनरेकेन वाक्येन द्वयमिह परिभाष्यते? नैष दोषः। वाक्यानेकत्वोपपत्तेः। वाक्यद्वयमिह विज्ञायते, यज्ञोपवीतिना कृत्यमाचान्तोदकेन कृत्यमित्यर्थभेदात्। परमिह युगपदेव धर्मद्वयसम्बन्धसम्भवादेकत्वादवबोधस्यैकमिव वाक्यमवभासते इत्येकत्र सूचितमित्यदोषः।

  अत्र च “यज्ञोपवीतं कुरुते” इति।

**“वैणवींधारयेत् यष्टिं सोदकञ्च कमण्डलुम्।  
यज्ञोपवीतं वेदञ्च उभे रौक्नेच कुण्डले”॥**

  इति। “दाक्षायणी ब्रह्मसूत्री” इति चैवमादिशास्त्रान्तरविहितस्य पुरुषार्थस्यैव यज्ञोपवीतस्य कर्म्मार्थतामात्रमनुजानात्याचार्य्यौ, न पुनः पुरुषार्थादन्यदिह विदधाति। कस्मादेवमवगम्यते? यज्ञोपवीतान्तरविधाने गौरवात्। यज्ञोपवीतिनेति सिद्धवदुपदेशाच्च। यज्ञोपवीतीति खलु यज्ञोपवीतं यस्यास्ति सिद्धं, सोऽभिधीयते। यथा स्रग्वीति यस्य स्रगस्ति सिद्धा सएवोच्यते, न यस्य सा विधित्सितेति। तदा हि स्रग्वी भवेदित्येवमादिकं प्रयुञ्जते लौकिकाः। न खल्वत्र यज्ञोपवीतीभवेदिति, यज्ञोपवीतिना भाव्यमिति वा, कात्यायनइवाकथयदाचार्य्यः। अपि च। न खल्वेतदनेन विधीयते ; वाक्यभेदप्रसङ्गात्। कथं? अर्थभेदात्। पुरुषस्तावद् यज्ञोपवीती भवेत्, तेन च सता कृत्यमिति, - यदि द्वावप्यर्थो विधित्सितौ, भिद्येत तर्हि वाक्यम्। अर्थैक्याद्धि वाक्यमेकं मन्यन्ते तान्त्रिकाः, न चैवमर्थैक्यं भवति। भिन्नो खल्लिमावर्थौभवतः – यश्चापूर्व्वस्य यज्ञोपवीतस्य विधिः, यश्च तस्य कर्म्मसंयोगः, — इति।

  कथमेकस्य यज्ञोपवीतस्योभयार्थतता? इति चेन्न, संयोगभेदोपपत्तेः। न स्यादेकस्योभयार्थता ; यद्येक एव संयोगः स्यात्। संयोगद्वयन्त्विह दृश्यते। एकश्च यज्ञोपवीतपुरुषसंयोगः– “यज्ञोपवीतं कुरुते”इत्येवमादिशास्त्रेषु। अपरश्च यज्ञोपवीतकर्म्मसंयोगः— “यज्ञोपवीतिना कृत्यम्” इति। तस्मादिह वाक्यद्वयेन संयोगभेदात् दध्नइवोभयार्थता यज्ञोपवीतस्येतिसिद्धम्। अतएव—

**“**

सदोपवीतिना भाव्यं सदा बद्धशिखेन तु।  
विभिखोव्युपवीतश्च च यत् करोति न तत् कृतम्”।

  इति पूर्वार्द्धप्रक्रान्तं पुरुषार्थमेव यज्ञोपवीतमुत्तरार्द्धे कर्मार्थमनुजानानः कात्यायन आचार्य्यस्यैवमेवाशयं स्पष्टयाञ्चकार। सखलु—

**“अथातोगोभिलोक्तानामन्येषामपि कर्मणाम्।  
अस्पष्टानां विधिं सम्यग् दर्शयिष्ये प्रदीपवत्**

”

**।**

  इति प्रतिज्ञातवान्। अत्राह। उपवीतपदमिदं विशिष्टमेवाभिधत्ते–“उपवीतं यज्ञसूत्रं प्रोद्धृतेदक्षिणे करे” इति। नैतदेवम्। यज्ञसूत्रमात्राभिधायकत्वादस्य यज्ञसूत्रमात्रमेव खल्वयमुपवीतशब्दोऽवगमयति, न विशिष्टमन्यत्। कस्मात्? सङ्कोचकारणानुपलम्भात्। उपवीत पदन्तावत् यज्ञसूत्रमात्रमभिधत्ते, विशिष्टमप्यभिधत्ते, न पुनर्विशिष्टमेव। “कार्पासमुपवीतं स्यात्” इति, “यज्ञोपवीतं कुरुते” इति चैवमादिशास्त्रेभ्यः। यथा मृगपदं— पशुसामान्यमभिधत्ते, पशुविशेषमप्यभिधत्ते। तथाऽत्रापि। तत्रेवं सति विशिष्टमेवावगमयिय्यत्युपवीतपदं न सामान्यमित्येतस्मिन् सङ्कोचे कारणं नास्ति। तस्मादयुत्कमेतत्।

  नन्वाचार्य्यपरिभाषैव– “एवं यज्ञोपवीती भवति” इति कारणमिति चेन्न, उपवीतिपरिभाषाऽभावात्। एवं यज्ञोपवीतीभवतीति खल्वाचार्य्यः परिबभाषे, न त्वेवमुपवीती भवतीति। अर्थैक्यमनयोरितिचेत्, तथापि न सङ्कोचे प्रमाणं भवति। उपवीतिपदमेवमभिधत्ते इति परिभाषातोऽवगम्यते चेदवगम्यतां नाम। परन्तत एव सङ्कोच इति प्रमाणं नास्ति। कर्म्मार्थं खल्वियं परिभाषा - “एवं यज्ञोपवीतो भवति” इति, “एवं प्राचीनावीती भवति” इति च। पुरुषार्थश्चेदमुपवीतं यज्ञसूत्रमात्रम्,– “सदोपवीतिना भाव्यम्”– इति। “यज्ञोपवीतं कुरुते” इति, “दाक्षायणी ब्रह्मसूत्री” इति चैवमादिशास्त्रेभ्यइत्यवोचाम।

  अथास्ति यज्ञोपवीतं विन्यासविशेषविशिष्टं पुरुषार्थस्तदिहानुद्यते। उच्यते। नैतदस्ति - विशिष्टं यज्ञोपवीतं पुरुषार्थ इति। कस्मात्? प्रमाणाभावात्। न खल्वस्ति प्रमाणं विशिष्टं यज्ञोपवीतं पुरुषार्थ इति। यज्ञसूत्रमात्रं पुरुषार्थ इत्यवोचाम। अतएव जैमिनिराचार्य्यः – “अपदेशो वा अर्थस्य विद्यमानत्वात्”

इति सूत्रयाञ्चकार। व्याख्यातञ्चैतदाचार्येण “पदेश इतिज्ञायमानस्य वचनं। स एष न विधिः— अनुवाद —एषः। कुतः? अर्थस्य विद्यमानत्वात्। प्राप्त एवार्थो यन्त्रिवीतं मनुष्याणां, निवीतं हि मनुष्याः प्रायशः स्वायं कुर्व्वन्ति तस्मात् अनुवादः” - इति। विशिष्टस्य पुरुषार्थत्वे स्वार्थं निवीतं कुर्वाणाः प्रत्यवेयुः।

  यद्यपि इदं पूर्व्वपक्षकक्षयामेवाशङ्कासूत्रम्, सिद्धान्ते तु निवीतश्रवणस्योपवीतस्तुत्यर्थतामेव सूत्रयामास— “अर्थवादोवा प्रकरणात्” इति, “विधिना चैकवाक्यत्वात्” इति च। तथापि नैतावता वस्तुनोऽप्यन्यथात्वं शक्यते वक्तुम्। यद्ययमर्थ एव नास्थास्यत्- नाशङ्किव्यताचार्योऽर्थस्य विद्यमानत्वादिति। न खल्वविद्यमानमपि विद्यमानमुच्यते वादकथायामपि। यदि पूर्व्वपक्षइतिकृत्वा अविद्यमानमपि विद्यमानं कयाचिन्मत्या समाचचक्षे, किमित्युत्तरकालं न निराचक्रे – “नायमर्थो विद्यमानः, कथमुच्यतेऽर्थस्य विद्यमानत्वादिति”।आशङ्कायाः खल्वस्या निराकरणमित्थसूत्रयदाचार्य्यः- “विधिस्त्वपूर्व्वत्वात् स्यात्” इति। विवृतञ्चैतद्भाष्यकारेण - “विधिरेव भवेत् तथा प्रयोजनवान्, इतरथा वादमाजमनर्थकं। पूर्व्ववान् अनुवादो भवति, अयन्त्वपूर्वो—यन्नियमेन निव्यातव्यमिति”। न खल्वविद्यमानत्वे निवीतस्य, पुरुषार्थत्वे वा विशिष्टस्योपवीतस्य, एतन्निराकरणं सम्भवति— नियमेन निव्यातव्यमिति। तदनेनावगम्यते— यज्ञसूत्रमात्रं पुरुषार्थोन विन्यासविशेषविशिष्टमिति।

  यदि पुनरविद्यमानमपि विद्यमानमित्युक्वाऽशङ्किष्यत, तन्निराकरणमित्थमसूत्रयिष्यत “नाविद्यमाने विद्यमानत्ववचनात्” इति। यथा भगवानचपादः- “अर्थापत्तिरप्रमाणमनैकान्तिक त्वात्” इत्यस्य निराकरणमित्थमसूत्रयत्- “अनर्थापत्तावर्थापत्त्यभिमानात्” इति। यथा वा “वाक्छलमेवोपचारलं तदविशेषात्” – इत्यस्य, “न तदर्थान्तरभावात्”– इति। जैमिनिरप्याचार्य्यस्त र्कपादे - “उत्पत्तौ वाऽवचनाः स्युरर्थस्थातन्निमित्तत्वात्”– इत्यस्योत्तर मित्थमसूत्रयत्— “तद्भूतानां क्रियार्थेन समाम्नायोऽर्थस्य तन्निमित्तत्वात्” - इति। तस्मान विन्यास विशेषविशिष्टं यज्ञोपवीतमत्रोपवीतशब्दार्थः। आचान्तोदकेन कृत्यमित्यत्र भिद्यते वाक्यमिति चेन्नैष दोषः।

**“उपस्पृश्य द्विजोनित्यं शुद्धः पूतोभवेन्नरः”**

 इति, “त्रिराचामेत्”– इतिचैवमादिशास्त्रविहितस्य पुरुषार्थस्यैवाचमनस्येहानुवादादिति नास्त्यनुपपत्तिः।

अपिच-

“त्रिवृदूर्द्धवृतं कार्य्यं तन्तुत्रयमधोवृतम्।  
त्रिवृतञ्चोपवीतं स्यात्तस्यैकोग्रन्थिरिष्यते।  
पृष्ठवंशे च नाभ्याञ्च घृतं यद्विन्दते कटिम्।  
तद्धार्य्यमुपवीतं स्यान्नातोलम्बं न चोच्छ्रितम्”॥

  इत्यभिधाय।“सदोपवीतिना भाव्यम्”– इत्यभिधानात्, यज्ञसूत्रमात्रमेवास्मिन्नुपवीतपदार्थ इत्यवगम्यते। कस्मात्? उपक्रमे यज्ञसूत्रमात्रे उपवीतशब्ददर्शनात् ;- त्रिवृतञ्चोपवीतं स्यादिति, तद्धार्य्यमुपवीतं स्यादिति च। अत्र हि त्रिवृतञ्चोपवीतं स्यादिति

स्वरूपमुपवीतस्याभिधाय, तद्धार्थमुपवीतं स्यादिति च परिमाणं, सदोपवीतिना भाव्यमिति पुरुषसंयोगमस्य विधत्ते। म खखन्यत्र प्राचीनावौतित्वादावन्यत् स्वरूपं परिमाणञ्चास्ति। न चोपवीतशब्दस्य सामान्यमर्थ परित्यव्य विशेषमर्थ प्रकस्य, तदन्यत्र तयोदेव स्वरूपपरिमाणयोः सांदृष्टिकन्यायेन परिकल्पनायां किञ्चित् प्रयोजनं वैदग्ध्यं वोपलभामहे।येनैष प्रयास सफलो भवति।

  अतएव— सदोपवीतिना भाव्यमिति सदा-श्रुतिरनुगृह्यते। अन्यथा यदा प्राचीनावीतित्वादिना भाव्यते, तदेयं सदा-श्रुति-रुपरुध्येत। न च गोदोहेन चमसस्येव, फलचमसेन सोमस्येव च, नैमित्तिकेन नित्यस्य बाधो न दोषाय इति वाच्यम्। वैषम्यात्। न खलु चमसादौ सदा श्रुतिरस्ति इति विषमोदृष्टान्तः। अन्यथा चोपपत्तेः। अन्यथा चात्रोपपद्यते – यज्ञसूत्रमाजस्योपवीत शब्दार्थतया। न खल्बविरुद्धं सामान्यमर्थमुत्सृज्य विरुद्धं विशिष्टमर्थं प्रकल्प्य बाधः कल्पयितुमुचितः। न खल्वविरोधेन सम्भवति वचनार्थे विरोधः कल्पयितुं युक्तः।

  तस्मात् यथा - “प्रेतु होतुश्चममः” — इति होत्रा यत्र चम्यते, तेन पात्रेण होमविधानात्—चमने प्राप्ते सोमस्यैव चमनं कल्प्यते, —पवित्रस्य सोमस्य भक्षणेन पात्रस्यानुच्छिष्टत्वात्तेन होमश्च सम्पत्स्यते; शास्त्रान्तरञ्च न विरोत्स्यते इति। न तु द्रव्यान्तरस्यापि चमनं प्रकल्य वचनबलादुच्छिष्टेनापि पात्रेण होम इति शास्त्रान्तरस्य बाधः कल्प्यते। एवमिहापि यज्ञसूत्रमात्रमुपवीतपदार्थः परिगृह्यते - सदा - श्रुतिः शास्त्रान्तरेण न विरोस्यते इति। शास्त्रे च यज्ञसूत्रमात्रे यज्ञोपवीतपदं बहुलमुपलभ्यते प्रयुक्तम्।चमसादौ त्वमायत्या बाधः कस्यते। न हि तथान्या गतिरस्ति।

 सदा बद्धशिखेन इत्यत्रापि शिखायां सत्यां सदा बन्धनं विधीयते इति यत्र शिवाऽयुष्यते वचनबलात्, न तत्र वैगुण्यम्। विशिखोव्युपवीतञ्च इति शिखाऽभावेऽपि वैगुण्यं दर्शयति इति चेत्। कामं दर्शयतु वैगुष्यं, न तु सदा बद्धशिखेनेति सदा श्रुतिरुपरुध्यते, सत्यां शिखायां सदा बन्धनसम्बन्धात्। अपि। नैतत् शिखाऽभावे वैगुण्यंदर्शयति। कस्मात्? वाक्यभेदप्रसङ्गात्। कथं? विहितन्तावत् शिखाबन्धनं —सदा बद्धशिखेन, – इति। शिखाऽभावेऽपि चेत् वैगुण्यमभिप्रेयते, शिखाऽपि तर्हि विधातव्येति भिद्येत वाक्यम्। पूर्व्वशेषत्वाच्चोत्तरस्य। पूर्वार्द्धशेषतया खल्लिहोत्तरार्द्धमाम्नायते— पूर्वार्द्धविहितस्य शिखाबन्धनस्य कर्मसंयोग इहोच्यते इति कथं शिखाऽभावेऽपि वैगुण्यमुच्येत। एवं हि उपक्रमोपसंहारयोर्भिन्नार्थतया द्वयमप्यनर्थकमापद्येत। तस्मादुपक्रमानुरोधाद्वा उपसंहारोनेतव्यः- उपसंहारानुरोधाद्वा उपक्रम इत्यवश्यं वक्तव्यम्। तत्र च – “मुख्यं वा पूर्वं चोदनात् लोकवत्” - इति न्यायादुपक्रम एवानुग्रहीतव्यः, नोपसंहार इति विशिखो विशिखाबन्धन इति लक्षणया कल्प्यते। यथा – “प्रजापतिर्वरुणायाश्वमनयत्” – इत्युपक्रमवशेन – “योऽश्वं प्रतिगृह्णाति” – इत्युपसंहारो नीतः – योऽश्वं प्रतिग्राहयति - प्रव- छतीति। पवमिहापीत्यदोषः।

 अपिच। पूर्वार्द्धविहितं शिखाबन्धनमुपवीतञ्च व्यतिरेक–

निन्दया स्तौतीदमुत्तरार्द्धमिति सुव्यक्तमुपक्रमानुगतत्वमेतस्य। “न हि निन्दा निद्यं निन्दितुं प्रयुज्यते, अपितु निन्दितादितरत् प्रसंशितुम्”–इति हि न्यायः। यदि चोपसंहारानुरोधादुपक्रमोऽत्र नीयेत, — बद्धशिखेनेति सशिखेनेत्यर्थः स्यात्। बद्धपदं तर्हिप्रमादपाठः स्यात्। न चैतदुचितम्। अपिचैवमबन्ध नेऽप्यवैगुण्यं स्यात्। शिखाबन्धनस्य पुरुषार्थत्वेशिखामात्रस्य कर्मार्थत्वेऽप्येव मेवदोषप्रसङ्गः।तस्माद्गत्या विशिख इति लक्षणयाविशिखाबन्धन इत्यर्थः कल्प्यते। एवमुपक्रमोऽनुग्रहीष्यते इति। लक्षणाऽपि हि लौकिकी।

 एतेन, यदुक्तंपरिशिष्टप्रकाशकृता–“विशिखदत्यनेन चासत्यामपि शिखायां शिखाबन्धाभावे कर्म्मवैगुण्यं न तु सत्यामेवेत्युक्तं” —इति। तदसङ्गतं वेदितव्यम्। अवश्यञ्च तेनापि शिखाबन्धनस्यैव पुरुषार्थस्य कर्म्मार्थत्वमभ्युपगम्यते, शिखाबन्धाभावे इत्यभिधानात्। न चासत्यां शिखायां पुरुषार्थं बन्धनमस्ति। येन तदनुद्य कर्मार्थत्वमस्य विधायिष्यते। अतएव सम्वर्त्तस्मरणम्।

“अकृत्वा पादशौचन्तु तिष्ठन्मुक्तशिखोऽपि वा।  
विना यज्ञोपवीतेन आचान्तोऽप्यशुचिर्भवेत्”।

 इति। यदि चानायत्या तत्रोपरुध्येतापि सदावचनं, तर्ह्यन्यत्रापि सम्भवन्त्यामपि गतौ तदुपरोद्धव्यमिति न किञ्चिन्नियामकमस्ति। तस्मान्न किञ्चिदेतत्। अस्यैव च सूत्रस्य स्खल्वयं परिशेषः- सदोपवीतिना भाव्यम् - इत्येवमादिः। तदनेन कुत एव विशिष्टमभिधौयेत ! न खल्वियं परिभाषा दैवकर्ममात्रपरा, गृह्याकर्म्ममात्रपरत्वात्—इति पितृयज्ञादावस्याभावाद्वैगुण्यं वाऽऽपद्येत बाधा वा अवकल्प्येत!तदुभयमप्यनुचितम्। सेयं यज्ञोपवीतश्रुतिर्यज्ञसूत्रमात्रं परामृशति, “दाक्षायणीब्रह्मसूत्री” इत्येवमादिशास्त्रेभ्यः। तस्मात्,
-“एवं यज्ञोपवीतीभवति” इति, “एवं प्राचीनावीती भवति” इति चैवमादिकायां सर्व्वस्यामेवावस्थायां यज्ञोपवीतमस्यास्तीति यज्ञोपवीती भवति, इत्यनवद्यम्।

“यज्ञोपवीते द्वे धार्य्येश्रौतस्मार्त्तेषु कर्म्मसु।  
तृतीयञ्चोत्तरीयार्थं वस्त्रालाभे तदिव्यते”॥

 इति च स्मृत्यन्तरं यज्ञसूत्रमात्रस्य कर्मार्थतामाह। कस्मात्? श्रौतस्मार्तेषु सर्व्वेष्वेव कर्म्मसु यज्ञोपवीतद्वयधारणाभिधानात्। उत्तरार्द्धे च सर्व्वकर्म्मशेषभूतस्योत्तरीयस्य समाम्नानात्। तदिदंयज्ञसूत्रद्वयमुत्तरीयञ्च खल्विह कर्ममात्रशेषतया विधित्सितं, विन्यासविशेषस्तु उत्तरीयस्येव यज्ञसूत्रस्यापि तत्र तत्र तत्तद्वाक्यादवगन्तव्य इत्यभिप्रायः। अतएव–

“प्राचीनावीतिना सम्यगपसव्यमतन्द्रिणा।  
पित्र्यमानिधनात् कार्य्यं विधिवद्दर्भपाणिना”॥

 इति कर्म्माङ्गतया प्राप्तं यज्ञसूत्रमनूद्य, तदीयविन्यासविशेषस्य प्राचीनावीतित्वस्य विधिरुपपद्यते। अन्यथा विशिष्टस्य यज्ञोपवीतस्य कर्मार्थत्वेतस्य च शास्त्रान्तरबलात् दैवकृत्यमात्रपरतया पित्र्ये कर्मण्यपूर्वं विन्यासविशषविशिष्टं यज्ञोपवीतं विधित्सितं भवति–

इति भिद्येत वाक्यम्। भिन्नौ खल्बिमावर्थौ- यच्चापूर्वं विन्यासविशेषविशिष्टं यज्ञोपवीतं, यश्चास्यकर्म्मसंयोग इति।

“यज्ञोपवीतं त्रिपुष्करं ब्रह्मसूत्रमित्यर्थः। तदस्यास्तीति यज्ञोपवीती” इति च भट्टभाष्यम् !

 यदि पुनः, ‘एवं यज्ञोपवीतीभवति’ इत्याचार्य्यसूत्रादन्तरङ्गत्वेन यज्ञोपवीतिनेत्यनेन तस्यैव परामर्शो न्याय्य इति यज्ञोपवीतिनेत्यस्य यज्ञसूत्रवत्परत्वे विदुषामपरितोषः। तदा परामृश्यतां स एव यज्ञोपवीती यज्ञोपवीतिनेत्यनेन। “पितृयज्ञे त्वेव प्राचीनावीती भवति”इत्येवमादिकन्तु तदपवादकतया प्रवर्त्तिव्यते। तावताऽपि पुरुषार्थं यज्ञोपवीतं यज्ञसूत्रमात्रमेव, पूर्वोक्तयुक्तेः। वस्तुतस्तु विन्यासविशेषविशिष्टस्य यज्ञोपवीतस्यात्र परामर्शे कालपरिभाषायामिवात्रापि “यथाऽऽदेशञ्च” - इति पुनः कुर्य्यात्। तदकरणात् प्रतिपाद्यामहे नात्र विन्यासविशेषविशिष्टस्य यज्ञोपवीतस्य परामर्श इति।

 किमिदं यज्ञोपवीतं? कथञ्चाचान्तोदको भवति? इत्येतत् सर्व्वमाचार्य्य एवानुपदं व्युत्पादयिष्यति। अत्र चाचार्य्यानुक्ताअन्येऽपि कर्तृधर्म्माःपरिशिष्टकृतः कात्यायनस्य वचनादवगन्तव्याः।

“यत्र दिङ्नियमो न स्याज्जपहोमादिकर्म्मसु।  
तिस्रस्तत्र दिशोज्ञेयाः प्राचीसौम्यापराजिताः॥  
तिष्ठम्नासीनः प्रह्वोवा नियमो यत्र नेदृशः।  
तदासीनेन कर्त्तव्यं न प्रह्वेन न तिष्ठता”॥

 इत्येवमादयः। एवमन्येऽप्यनुसन्धेयास्तन्त्रान्तरेषु॥\*॥२॥\*॥

 इदानीं कर्म्माङ्गानि वक्तव्यानि। तत्रासाधारणत्वादादौ तावत् कालमेव कर्म्मसाधनं परिभाषते।

 उदगयने पूर्व्वपक्षे पुण्येऽहनि प्रागावत्तनादह्नः कालं विद्यात्॥३॥

 उत्तरस्यां सवितुरयनसम्बन्धात् उद्गयनं प्रसिद्धं ज्योतिः —शास्त्रेषु। तस्मिन्नुदगयने। पूर्व्वपक्षे,-्

“तत्र पक्षावुभौ मासे शुक्लकृष्णौ क्रमेण हि”।

 इत्याद्युक्तेः, शुक्लपक्षे। पुण्ये, शोभने विष्ट्यादिदोषरहिते यथोक्ते, अहनि दिवसे। तदनेन रात्रिं नानुजानात्याचार्य इत्यवगम्यते। अह्नो वासरस्य, आवर्त्तनात् - छायायाः परिवर्त्तनात् प्राक् पूर्व्वं,पूर्व्वाह्नेइत्येतत्। कालं विद्यात्, जानीयात्। गृह्याकर्म्मणामिति सम्बध्यते। स्मरन्ति च।

“**आवर्त्तनात् पूर्व्वान्होऽपराह्नस्ततः परम्”।** इति।  
“**अश्वत्थं बन्दयेन्नित्यं पूर्व्वाह्नेप्रहग्द्वये”।**

 इति च। न च पूर्व्वाह्न इत्येव वक्तुमुचितं, अलं ग्रन्थगौरवेणेति वाच्यम्। स्वतन्त्रेच्छस्य नियन्तुमशक्यत्वात्। “पूर्वाह्नोवै देवानां मध्यन्दिनं मनुष्याणामपराह्नः पितॄणाम्” इति श्रुत्युक्तत्रिधाविभक्तदिनप्रथमभागात्मकपूर्वाह्नव्यवच्छेदकत्वाच्चेति। यत्तु श्राद्धपूर्व्वकत्वात् कर्म्मणःश्राद्धस्य चोदयसन्निधौ प्रतिषेधात्तथाऽभिधानमिति भट्टभाष्यम्। तच्चिन्त्यम्। उदयसन्निधौ श्राद्धप्रतिषेधेऽपि कर्मणः कालपरिभाषायां पूर्वाह्नाभिधाने बाधकाभावात्। न खलु पूर्व्वाह्नाभिधानं यथोक्ताभिधानं वा तत्र किमपि विलक्षणमुपलभामहे इति धीमद्भिरनुचिन्तनीयम्।

 विसमासकरणमेकैकस्यानुगुण्यद्योतनार्थं, समुदितोपलब्धौ महानभ्युदय इति व्याख्यातारः। अतो न कालविशेषनियतेषु गर्भाधानादिष्वनुपपत्तिः। एकैकानुगुण्यस्य तत्रापि सुलभवात्। यद्यप्यत्रोद्गयनादीनां कर्म्माङ्गतैव परमनुज्ञायते, न तु दक्षिणायनादीनान्तदनङ्गताऽपि, वाक्यभेदप्रसङ्गात्। तथाप्युपनयनादौ दक्षिणायनादेरनङ्गताऽपि प्रत्येतव्या, स्मृत्यन्तरसंवादात्। स्मर्य्यते च—

“रात्रिभागः समाख्यातः खरांशोर्दक्षिणायनम्।  
व्रतबन्धादिकं तस्माच्चूडाकर्म च वर्ज्जयेत्”॥

 इति -

 “निषिद्धं निशि च व्रतम्” – इति चैवमादि॥\*॥ ३॥\*॥

 एवन्तर्ह्युदगयनाद्यभावे शास्त्रबलादप्यनुष्ठीयमानस्य पिण्डपितृयज्ञादेर्वैगुण्यं स्यादित्यत आह।

**यथाऽऽदेशश्च**

**॥ ४॥**

 आदिश्यते इत्यादेशस्तस्यातिक्रमाभावोयथादेशम्। यथा चादेशः शास्त्रस्य, तथा च कालं विद्यादित्यनुवर्त्तते। शास्त्रमेव खल्वेवंविधेष्वर्थेषु नः प्रमाणं, यथा चादिशति शास्त्रं तथा च प्रमेयं प्रमिमीमहे, आदिशति च शास्त्रं किञ्चित् कर्म्मोदगयनाद्यभावेऽपीति तत्रानङ्गतैवामीषामङ्गता च यथोक्तानामित्यभिप्रायः। तदिदं “पदार्थान्तरसाकाङ्क्षविशेषमपहाय तदितरत्र सामान्यमन्वेति” इति न्यायमूलमपि सूत्रं सुखप्रतिपिपादयिषया कारुणिक आचार्य्यःप्रणिनाय- शिष्यान मुह्येयुरिति।

 अथवा।पुनरपीदं सूत्रयन्नाचार्योयथादिष्टस्य कालस्य कर्मस्यादरातिशयं दर्शयति। तथा च सत्यामपि “यथा शक्नुयात् तथा कुर्य्यात्” इति श्रुतौ, सत्यपि च “अपि वाऽप्येकदेशे स्यात् प्रधाने ह्यर्थनिर्वृत्तिर्गुणमात्रमितरत्तदर्थवात्” इति सिद्धान्ते, नित्यानामपि कर्म्मणामादिष्टकालव्यतिक्रमेण नानुष्ठानम्। अतएव स्मर्य्यते।

“अकाले चेत् कृतं कर्म्म काले तस्य पुनः क्रिया।  
कालातीतन्तु यत् कुर्य्यादकृतं तद्विनिर्दिशेत्”॥

 इति।

“अङ्गत्वेऽपि च कालस्य न त्यागोऽन्याङ्गवत् कुतः?  
अनुपादेयरूपत्वात् काले कर्म्म विधीयते”॥

 इति चाभियुक्तानां वचनम्। केषाञ्चित्तु सायंप्रात र्होमादीनामादिष्टेऽपि कालान्तरे प्रायश्चित्तं कृत्वैवानुष्ठानं भवति।

“आ सायमाहुतेः कालात् कालः स्यात् प्रातराहुतेः”।  
इति।  
“गौणेषु तेषु कालेषु कर्म चोदितमारभेत्।  
प्रायश्चित्तप्रकरणप्रोक्तां निष्कृतिमाचरेत्”।

 इति चैवमादिवचनात्। येषान्तु कालोनाङ्गमपि तु निमित्तमात्रमितिदर्शनम्। तेषामयमपि पक्षोन्यायावगतएव सूत्रेणोच्यते। न खल्वन्तरेण निमित्तं नैमित्तिकानामात्मलाभः सम्भवति। यथादेशञ्चेति वचनात् सामान्यतःपरिभाषितानामुदगयनादीनामेकैकानुगुण्येन न कर्त्तव्यान्युपनयनादीनीत्यपि ज्ञायते इत्यनुसन्धेयम्॥४॥

 कर्मकालमभिधायेदानीमनुष्ठेयानि कर्माङ्गान्याह द्वाभ्याम्।

**सर्व्वाण्येवान्वाहार्य्यवन्ति॥५॥**

 अनु, पश्चादाह्रियते यस्मात् प्रकृतं कर्म इति, अनु, पश्चादाह्रियते यत् प्रस्तुतात् कर्मण इति चान्वाहाय्यं नान्दीमुखश्राद्धं दक्षिणा चोच्यते। अतएव गृह्यान्तरम्।

“यत् श्राद्धं कर्मणमादौ या चान्ते दक्षिणा भवेत्।  
अमावास्यां द्वितीयं यदन्वाहार्थं तदुच्यते”।





इति। तदयमर्थः। सर्व्वाप्येव प्रकृतत्वात् “गृह्याकर्माणि” इति सम्बध्यते। “सर्व्वाण्येव वक्ष्यमाणानि कर्माणि” इति चैकादशीतत्वे। अन्वाहार्य्यवन्ति, अन्वाहार्य्यमुक्तं, तद्विद्यते येषां तानीमान्यन्वाहार्य्यवन्ति, भवन्तीति वाक्यशेषः, विद्यादिति वा वर्त्तते। एवशब्दश्चावधारणार्थः।सर्वाणि गृह्याकर्माण्यन्याहार्य्यवन्त्येवेत्यवध्रियते। न त्वन्वाहार्य्यनिषिध्यते। अतो गृह्यकर्मणा मन्यत्रापि तत्र तत्र शास्त्रान्तरात् श्राद्धं दक्षिणा चन विरुध्यते। तथा श्रौतेष्वपि ज्योतिष्टोमादिषु।

 अथवा। सर्व्वाण्येव – आधानसायंप्रातर्होमादीनि, न तु कानि चिदेव विवाहप्रभृतीनि - (येषु स्मृत्यन्तरेण माक्षादन्याहार्य्यंविहितम्) – गृह्याकर्माणि इति यथाश्रुत एवार्थः। “अनेकस्याशेषता सर्व्वशब्दार्थः”- इति हि तान्त्रिका मन्यन्ते।

 किमर्थमिदम् ? - इति चेत्, अनेकस्याशेषताऽवगतये, इति गृहाण।यथा, - “सर्वाणि ह वा इमानि भूतान्याकाशादेव

समुत्पद्यन्ते”— इत्यस्यां श्रुतौ इमानीति समाम्नायापि सर्वाणीत्याम्नातम्। यथा वा,—“खादिरपालाशालाभे,विभीतकतिरूल्बकवाधकनीवनिम्बराजवृक्षशाल्मल्यरलुदधित्थकोविदारलेभातकवर्ज्जं सर्व्ववनस्पतीनामिध्मो यथार्थंस्यात्” - इत्यत्र सर्व्ववनस्पतीनामित्युक्तम्। एवमिहापीत्यदोषः। लेखशैली खल्वियमाचार्य्यस्य। “आर्षेयं वृणीते, एकं वृणीते, द्वौ वृणीते, त्रीन् वृणीते, न चतुरो वृणीते, न पञ्चातिवृणीते,” इत्यत्र - न चतुरो वृणीते न पञ्चातिवृणीते, इतिवन्नित्यानुवादो वा भविष्यति — सर्व्वाण्येवेति।

 वाक्यगौरवम् ? – इति चेन्नाल्पत्वात्। इति चेद्भवान् पश्यति,— सर्व्ववचनेन वाक्यगौरवमापद्यते इति। तदुच्यते। नैष दोषः। अल्पत्वात् वाक्यस्य। यस्मादेवमपि अल्पमेवेदं वाक्यं भवति,— सर्व्वाण्येवान्वाहार्य्यवन्ति इति। यद्येवं - किमतो भवति? एतदतो भवति, - सर्व्वकर्म्म शेषभूतस्य श्राद्धस्यदक्षिणायाश्चाल्पीयमा सूत्रेणाभिधानात् परं वाक्यलाघवं मन्यमानः खल्वाचार्योऽन्यद्वाक्यलाघवमनाद्रियमाणः सर्वाणीत्याह। यथा भगवानक्षपादः- “अथ तत् पूर्व्वकनुमानं तत् त्रिविधं पूर्व्ववत् शेषवत् सामान्यतोदृष्टञ्च” इति, ‘तत् त्रिविधम्’ इति सूत्रयाञ्चकार। तदुक्तं भगवता वात्स्यायनेन न्यायभाष्ये– “विभागवचनादेतत् त्रिविधमिति सिद्धे त्रिविधवचनं, महतोमहाविषयस्य न्यायस्य लघीयमा सूत्रेणोपदेशात् परं वाक्यलाघवं मन्यमानस्यान्यस्मिन् वाक्यलाघवेऽनादरः” इति। विध्युद्देशेनापि स्तूयते इति च नये, सर्व्वशब्दोऽयमन्वाहार्य्यस्तुत्यर्थोऽपि भवति। कथम्? इत्थं नामेदमन्वाहार्य्यं

यदनेन सर्व्वाप्येव गृह्याकर्माणि—महान्त्यपिउपकृतानि भवन्न्तीति।

 सर्व्वशब्दः श्रौतानामप्युपग्रहार्थः— इति भट्टभाष्यम्। नैतदेवम्। अथातो गृह्याकर्माण्युपदेक्ष्याम इति प्रतिज्ञायैतत्सूत्रणात्। अन्यशास्त्रपरिभाषायाश्चान्यत्रानुपयोगात्। श्रौतसामान्येष्वेव चाविशेषेण प्रसङ्गात्। न च सर्व्वशब्दोऽपि शक्नोति श्रौतमर्थमभिवदितुम्। कस्मात्’ “सर्व्वत्वमाधिकारिकम्” इति सिद्धान्तविरोधात्। गृह्यास्मृतिः खल्वियमाचार्येणारब्धेत्येतन्न प्रस्मर्त्तव्यम्। सोऽयं सर्व्वशब्दः सर्व्वंगृह्याकवावगमयति, न जातुचिदन्यद्वैदिकं लौकिक वा किञ्चिदिति। अनर्थकं सर्व्ववचन मिति चेत्, - काममनर्थकं भवतु, न तु शक्नोत्यन्यदभिधातुम्। “आम्नायस्यार्थं वक्तुं प्रभवामो नाम्नायं पर्य्यनुयोक्तुम्” इति हि पदवाक्यप्रमाणकुशलानां समयः। तस्मात् –“पूर्णाहुत्या सर्व्वान् कामानाप्नोति" इति वदाधिकारिकमेव सर्व्ववचनम्।

 अपिच। न वयमेतव्दिचारयामः- सर्व्ववचनं कर्त्तव्यं, न वा कर्त्तव्यमिति। किन्तर्हि? - कृते सर्व्ववचने किमतः प्रतिपत्तव्यम्; सर्वाणिश्रौतानि, उत, सर्व्वाणिगृह्याकर्माण्येवेति। तत्र सर्व्वाणि गृह्याकर्माण्यैव - इति व्यवस्थापितम्। अन्यच्च पुरस्तादुक्तम्। न च वाक्यमिदं प्रकरणाद्बलवद्भविष्यति— इति वाच्यम्। यतो न खल्वत्र किमप्यस्ति प्रकरणं यस्माद् वाक्यं बलवद्भविष्यतीतिमन्यसे। “कर्त्तव्यस्येतिकर्त्तव्यताऽऽकाङ्क्षस्य वचनं प्रकरणं, प्रारम्भो हि सतस्या वचनक्रियायाः, स एष विध्यादिर्विध्यन्तापेक्षः- इति खल्वाहूःप्रकरणलक्षणमाचार्य्याः शबरस्वामिनः पूर्व्वस्यां मीमांसायाम्। न चेह किञ्चित् कर्त्तव्यं विहितम्। न चाविहितं नामाकाङ्क्षति काञ्चिदितिकर्त्तव्यताम् ! विधौ खल्लियमाकाङ्क्षा भवति। तत्र हि कर्त्तव्यतया चोदनाऽवगम्यते। “यत्र हि कर्त्तव्यतया चोदना - इति गम्यते; तत्र इतिकर्त्तव्यता कांक्ष्यते” - इति हि तन्त्रस्थितिः। प्रतिज्ञैव खल्वियमाचार्य्यम्य “अथातो गृह्याकर्माण्युपदेक्ष्यामः”–इति। न चवाक्यमपि साधारणं, सर्व्वत्वस्याधिकारिकत्वादित्यवोचाम।

 अपिच। सर्वाणीति तावद्विशेषणम्। न चात्र किञ्चिद्विशेष्यमुच्यते। भवितव्यन्तु तेन। अन्यथा विशेष्यसाकाङ्क्ष खल्विदं वाक्यमपर्य्यवसितमेव स्यात्। तस्मादस्य निराकाङ्क्षप्रतिपत्तये गृह्याकर्माणीत्यनुषज्यते। तदिदं सर्वाणि गृह्याकर्माणीत्येवं पर्य्यवस्यति। न खल्वेवं पर्य्यवसितं सद्वाक्यं गृह्याकर्मणामन्यद्विषयीकरोति – येन वाक्यमिदं प्रकरणाद्बलवदिति कथमसि ! स खल्वयमस्थान एवोपालम्भो- वाक्यमिदं प्रकरणाद्बलवद्भविष्यति - इति।

 आह। व्यवेतत्वान्नास्त्यनुषङ्गो गृह्याकर्माणीति। नैतदेवम्। वाक्यस्यास्य साकाङ्क्षत्वात्, वाक्यशेषस्य चान्यस्यानुपलम्भात्, गृह्याकर्माणीत्यस्य च वाक्यशेषी भवितुं योग्यत्वात्। उपक्रमश्चैवमनुगृहीतो भवति। इतरथाऽत्र सम्भवन्नप्ययमर्थोऽन्यत्रापि नीयेत ! कल्पयितव्येऽपि कस्मिंश्चिद्वाक्यशेषे-गृह्याकर्माणि इत्येतदेव कल्पयितुमुचितम्। कस्मात्? उपक्रमानुग्रहात्। “प्रकृतप्रत्ययश्च न्याय्यः”—इति हि तन्त्रयुक्तिः।

 अपिच। न खलु व्यवेतमनुषज्यते-गृह्याकर्माणीति। कस्मात्? प्रतिसूत्रं तत्सम्बन्धावगमादलुप्तसंस्कारत्वात्। प्रतिसूत्रं खल्वन्वीयते गृह्याकर्म, तत्र तत्र यथायथं विपरिणाम एव परं विशेषः। न चैतावता किञ्चित् हीयते। बुद्ध्यारोहमेव खल्बस्माकं गृह्याकर्म्म। तस्मादलुप्तसंस्कारत्वादिहापि तदेव संबन्धुमर्हति। अथातो गृह्याकर्माप्युपदेच्यामः, - इति च प्रतिज्ञानात्। प्रतिज्ञा खल्वियमिदमर्थैवाचार्य्यस्य - यद् वक्ष्यमाणाः सर्व्वाः परिभाषा गृह्याकर्मपराभवेयुरिति।

 यदिच – भिन्नविभक्तिवचनतया निर्देशादनन्तरेष्वपि योगेषुगृह्याकर्म्मनानुषज्येत,— नानुषज्येत चात्रापि व्यवेतत्वात्। तथापि निराकाङ्क्षत्वप्रतिपत्तये वचनानामवश्यमेषु वाक्यशेषः कल्पयितव्यो- भवति, - इति गृह्याकर्मैव वाक्यशेषतया कल्पयितुमुचितम्। आचार्य्यप्रतिज्ञानात् खल्वागतमेव हृदयं- तत्, न युज्यते विना कारणमुत्स्रष्टुम्। कल्पयितव्ये हि कस्मिंश्चित् कस्यचिन्निराकाङ्क्ष प्रतिपत्तये, बुद्ध्यारोहमेव तावत् कम्पयितुमुचितं - तेन चेन्निराकाङ्क्षंक्रियते। स्मृतस्योपेक्षानर्हत्वात्। अन्यच्च पुरस्तादुक्तम्।

 दृश्यते खल्वाचार्य्याणामेवमपि सम्बन्धोऽनुमतः प्रस्तुतेन पदार्थेन सूत्रेषु - “अभ्युपेत्य कालभेदे दोषवचनात्” इति, “अनुवादोपपत्तेश्च” इति चैवमादिषु। अतएव व्याख्यातं भगवता वाल्या यनेन, “न व्याघातो हवने इत्यनुवर्त्तते” - इति पूर्व्वस्मिन्, “पुनरुक्तदोषोऽभ्यासे नेतिप्रकृतम्”– इति चोत्तरस्मिन् सूत्रे। “तदप्रामाण्यमनृतव्याघातपुनरुक्कदोषेभ्यः” “न कर्म्मकर्तृसाधनवैगुण्यात्”

“अभ्युपेत्यकालभेदे दोषवचनात्” “अनुवादोपपत्तेश्च” इति ह्याक्षचरणानि सूत्राणि। तस्मात् तथा “सत्सम्प्रयोगे पुरुषस्येन्द्रियाणां बुद्धिजन्म तत् प्रत्यक्षमनिमित्तं” - इति धर्म एवानिमित्तमिति कल्प्यते - “आसनं वा सर्व्वचैवम्भूत” इति च स्वशास्त्रोक एव व्यवतिष्ठते। एवमिहापि सर्व्वाणि गृह्या कर्माणि इत्येवार्थः सम्पद्यते।

 न खलु श्रौतानीत्यम्य वाक्यशेषतायां किञ्चित् प्रमाणमस्ति। न खल्वेवं गृह्याकर्मस्वन्नाहार्य्यंप्राप्नोति। न चैवमाचार्य्यस्य सम्यग्वादित्वं भवति। स खल्वेवमन्यत् प्रतिजानानोऽन्यच्चाभिदधानः प्रेक्षावद्भिरुन्मत्तवद् पेक्ष्येत ! न चैवं मति कात्यायनस्य वचनानि—गृह्याकर्म्मविशेषेष्वेव श्राद्धनिषेधकानि—

“नाष्टकासु भवेत् श्राद्धं न श्राद्धे श्राद्धमिष्यते।  
न सोष्यन्तीजातकर्म्मप्रोषितागतकर्म्मसु”॥

 इत्येवमादीन्युपपद्यन्ते। नापि कर्मसामान्यमेव वाक्यशेषतया कल्पयितुं शक्यते। कस्मात्? सन्ध्यास्नानदानादिषु, लौकिकेषु चाविशेषेण प्रसङ्गात्।

 तदेवं सिद्धे गृह्याकर्म्मभिः सम्बन्धेऽप्यस्य वाक्यस्य, सर्वशब्दञ्चेत् श्रौतसंग्रहार्थं कल्पयसि - भेत्स्यसि तर्हि वाक्यम् ! – कल्पयिष्यसि चान्यद्विशेष्यं सर्वाणीत्यस्य निराकाङ्क्षप्रतिपत्तये। कथम्? गृह्याकर्माप्यन्वाहार्य्यवन्ति,– सर्वाणि श्रौतान्यन्वाहार्य्यवन्ति, - इति वचनव्यक्तिभेदात्। तस्मादस्मदुक्त एवार्थे धीमद्भिर्यत्न आस्थेयः।

 तदिदं श्राद्धं मातृपूजादिपूर्व्वकमेव भवति। कस्मात्?

“अनिष्ट्वा तु पितॄन् श्राद्धैःकर्म्म कुर्य्यान्न वैदिकम्।  
तत्रापि मातरः पूर्वं पूजनीया प्रयत्नतः”।

 इत्येवमादिकर्म्मप्रदीपदर्शनात्।

 अत्र प्रत्यवस्थीयते। नन्विदमेव कात्यायनवचनं वैदिकेषु श्राद्धं दर्शयति। अत्रोच्यते। यदि नामेदं वचनं वैदिकेषु श्राद्धं दर्शयति, तत् किमस्माकमपचीयते? न खल्ववैदिकानि गृह्याकर्माणि आचार्य्यः समुपदिदेश। ननु न ब्रूमोऽवैदिकानि गृह्याकर्म्मण्याचार्य्यः समुपदिदेश—इति। सत्यं वैदिकान्येवैतानि। परमेभ्योऽप्यन्यानि सन्ति वैदिकानि कर्माणि। सन्तुनाम, किमतो भविष्यति यद्येवम्, एतदतो भविष्यति, - सर्व्वशब्दस्य सामान्यार्थतामनेन वचनेन कात्यायनः स्पष्टयाञ्चकार - इति

 उच्यते। नैतावता मिषेण वैदिकसामान्यपरता सर्वशब्दस्य शक्यतेऽध्यवसातुम्। कस्मात्? क्रमपरत्वाद्वचनस्य।कात्यायनवचनं खल्विदमनूद्य श्राद्धं, वैदिकञ्च कर्म, क्रममनयोर्विधत्ते, न वैदिकेषु श्राद्धम्। कस्मादवगम्यते? साक्षादेव समाम्नानात्। पितॄन् श्राद्धैरनिष्ट्वावैदिकं कर्म न कुर्य्यात्–इति श्राद्धं सिद्धवदनूद्य वैदिकञ्च, क्रममात्रमेव साक्षादिह समाम्नायते। तत्रैवं सति यथाप्राप्तमेवानूद्यते इति न किञ्चिदनुचितम्। अन्यैव वचनव्यक्तिराचार्य्यस्य - सर्वाणि श्राद्धवन्तीति। अन्यैव च वचनव्यक्तिः कात्यायनस्य-श्राद्धैःपितॄनिष्ट्वावैदिकं कुर्य्यादिति। तदत्र विधीयते श्राद्धमेकस्याम्, अनूद्य च तत्, क्रममात्रमन्यस्याम्। दर्शितञ्चास्माभिरन्यथा वैदिकसामान्येषु श्राद्धप्रसक्तिरिति, तदपि न

प्रस्मर्त्तव्यम्। वैदिकपदस्य साक्षात् श्रुत्युक्तकर्मपरतायामपि प्राचीन-एव दोषः परावर्त्तते इत्यास्तां विस्तरः।

 श्राद्धञ्चेदं केषुचित् प्रथमप्रयोग एव, केषुचित् प्रतिप्रयोगमेव, केषुचिच्च नैव कर्त्तव्यमित्याचक्षते। तदेतत् सर्व्वंपरिशिष्टकृत कात्यायनस्य वचनादवगन्तव्यम्॥५॥\*॥

**अपवर्गोऽभिरूपभोजनं यथाशक्ति॥ ६॥**

 क्रियायाः परिसमाप्तिरपवर्ग इत्युच्यते। तस्मिन्नपवर्गे। अभिरूपो विद्वान् कृतबुद्धिरनुष्ठाता चेत्याहुः।

“यत्र विद्या च वित्तञ्च सत्यं धर्मः शमोदमः।  
अभिरूपः स विज्ञेयः स्वाश्रमे यो व्यवस्थितः”॥

 इति गृह्यासंग्रहोक्तस्तु ग्राह्यः। तदस्याभिरूपस्याभिरूपयोरभिरूपाणां वा, भोजनमशनं, यथाशक्ति; यथा शक्यते तथैव न पुनर्वित्तशाव्येनेत्येतत्। कारयितव्यमिति वाक्यशेषः। गृह्याकर्म्मसु विद्यादिति वा सम्बध्यते। यथा शक्यते, तथाऽभिरूपभोजनं गृह्याकर्मणामङ्गं जानीयादिति तत्रार्थः। यथाशक्तीति सूत्रयन्नाचार्य्यः शक्त्यपेक्षयाऽभिरूपभोजनं कर्माङ्गमिति दर्शयति। तेन सत्यामपि शक्तौयत्राभिरूपस्य भोजनं - तत्र वैगुण्यमवगम्यते। स्मरति च भगवान् मनुः,—

“प्रभुः प्रथमकल्पस्य योऽनुकल्पेन वर्त्तते।  
न साम्परायिकं तस्य दुर्मतेर्विद्यते फलम्”॥

 इति॥६॥\*॥

 सेयं संक्षेपेणाभिहिता सर्वकर्म्मसाधारणौपरिभाषा। इदानीन्तानि कर्माणि वक्तव्यानि। तत्र प्रायेणाग्निसाध्यत्वात् कर्मणामग्न्याधानकालन्तावदाह।

**ब्रह्मचारी वेदमधीत्यान्त्यां समिधमभ्याधास्यन्॥७॥**

 ब्रह्म वेदः, तच्चरति प्राप्नोति यथोक्तव्रतादिभिरिति ब्रह्मचारी प्रथमाश्रमीत्याचक्षते। स चोपकुर्व्वाणक एवार्थात्।इतरस्यामरणमेव गुरुकुलावस्थानाभ्यनुज्ञानात्। स खल्वयं ब्रह्मचारी, -

“वेदानधीत्य वेदौ वा वेदं वापि यथाक्रमम्”।

 इति स्मरणात्–वेदान्, वेदौ, वेदं, वा अधीत्य यथावदधिगम्येत्यर्थः। तदत्रानुपादेयतया “ग्रहं सम्मार्ष्टि” इतिवत् सङ्ख्या न विवक्षिता। “सर्वेषां वा लक्षणत्वादविशिष्टं हि लक्षणम्” इति सिद्धान्तात्। न खल्वत्र “पशुना यजेत” इत्यादाविव वेदस्याध्ययनं विधित्मितम्, किन्त्वनूदितम, अनुवादश्च प्राप्तस्यैव भवति,- इति यथाप्राप्तमेवानूद्यते इत्यदोषः। तदयमर्थः। सायम्प्रातर्विहित-समिदाधानो ब्रह्मचारी, वेदमधीत्य ब्रह्मचर्य्यपरिसमाप्तिसमये अन्त्यां- अन्ते अवसाने भवां - पश्चिमाम्,

“आचार्य्येणाभ्यनुज्ञात आचार्य्याग्नौविधिर्यथा।  
प्रणीतेऽग्नौ समिद्दद्यादन्त्यासा ब्रह्मचारिणम्”॥

 इति गृह्यासंग्रहपरिभाषिताम्। समिधम्,-

“नाङ्गुष्ठादधिका ग्राह्या समित् स्थूलतया क्वचित्।  
न वियुक्ता त्वचा चैव न सकीटा न पाटिता॥

प्रादेशान्नाधिका नोना न तथा स्याद्विशाखिका।  
न सपर्णा न निर्वीर्य्याहोमेषु च विजानता”॥

 इति कर्मप्रदीपोतलक्षणाम्। अभ्याधास्यन्, आभिमुख्येन प्रातराधास्यन्- नौ प्रक्षेप्स्यन्, – “अग्निसमाधानं कुर्वीत” — इति परस्मात् सिंहावलोकितन्यायेन सम्बध्यते। तथा च ब्रह्मचर्य- परिसमाप्तिसमये ब्रह्मचारिणा गृहस्थाश्रमं प्रविविक्षुष्णा या पश्चिमा समिदाधेया, सा तु, —

“न स्वेऽग्नावन्यहोमः स्यान्मुक्त्वैकांसमिदाहुतिम्।  
स्वगर्भसंस्क्रियार्थांश्च यावन्नासौ प्रजायते”॥

 इति कर्मप्रदीपदर्शनात्,-सत्यप्यन्यस्मिन् होमसाधने पित्राचार्य्यसमाहितेऽग्नौ, तदानीमेव वक्ष्यमाणवैश्यकुलादियोनिमन्यमग्निमाधाय, तस्मिन्नाधातव्या,–इति। सत्यप्यन्यस्मिन्नग्नाविदानी- मन्यस्याग्नेराधानफलन्तूपरिष्टादुपदर्शयिव्यत्याचाः- “स एवास्थ गृह्योऽग्निर्भवति” इति। अत्र च,—

“अनाश्रमी न तिष्ठेत्तु क्षणमेकमपि द्विजः”।

 इत्यादिस्मरणात् स एवादधीत - यस्मै पूर्वमेव काचित् कन्या। केनचिद्वाग्दत्ताऽऽसीदित्येतत् स्पष्टयति कात्यायनः।

“यस्य दत्ता भवेत् कन्या वाचा सत्येन केनचित्।  
सोऽन्त्यांसमिधमाधास्यन्नादधीतैव नान्यथा”॥

 इति॥ ७॥\*॥

 आधानकालान्तरमाह।

**जायाया वा पाणिं जिघृक्षन्॥८॥**

 यस्यामात्मा जायते सेयं पाणिग्रहणादिसंस्कारसंस्कृता नारी जायेत्युच्यते। तस्या जायायाः। भाविनि भूतवदुपचारेण जायाया—इत्याह। पाणिं हस्तं, जिघृक्षन्- यथाविधि ग्रहीतुमिच्छन्नित्येतत्। “अग्निसमाधानं कुर्वीत” - इति सम्बध्यते। वाशब्दः पूर्व्वकल्पापेक्षया विकल्पार्थः। तदत्र “भार्य्यादिरग्निः” इति शास्त्रान्तरदर्शनात् भार्य्यासम्बन्ध एक एव निमित्तमाधानस्य।तस्य च कालद्वयमुक्तं – अभ्याधास्यन्निति, जिघृक्षन्निति च॥८॥\*॥

 अत्र चाधानं लक्षणपूर्व्वकं समन्त्रकमग्नेःस्थापनमुच्यते। श्राङ्पूर्व्वस्य दधातेरारोपणवाचित्वात्। तथा प्रसिद्धेश्च। तत्, किं नाम लक्षणं? – कथञ्चाग्नेः स्थापनम्? – इतीदमिदानीं त्रिभिः सूत्रैराह।-

** अनुगुप्ता अप आहृत्य, प्रागुदक्प्रवणं देशँसमं वा परिसमूह्योपलिप्य, मध्यतः प्राचींरेखामुल्लिख्योदीचीञ्चसँहतां पश्चात्, मध्ये प्राचीस्तिस्र उल्लिख्याभ्युक्षेत्॥९॥**

 अनुगुप्ता अनुरचिताः - आच्छादिताः, पतितादिभिरदृष्टा इत्येतत्। अप उदकं, आहृत्य - अनिषिद्धजलाशयादानीय, “ताभिः प्रक्षालितपाणिपादवदन आचम्य" - इति भट्टभाष्यम्। प्रागुदक्प्रवणम् - प्राग्वा, उदग्वा, क्रमनिम्नम्, देशं भूमिभागम्। समं,प्राङ्गीचादिरहितमित्येतत्। वाशब्दो विकल्पार्थः। तत्फलवादमाह गृह्यासंग्रहः।

“प्राङ्गीचं ब्रह्मवर्च्चस्यमुदङ्गीचं यशोत्तमम्।  
पित्र्यं दक्षिणतो नीचं प्रतिष्ठालम्भुकं समम्”।

 इति। परिसमूह्य, परि-परितः सर्व्वत इत्यर्थः। समूह्य-“कुशैः सम्मार्ज्जेयेद्भूमिम्” इति दर्शनात् - कुशैः पांश्वादिकं सम्यगुत्सार्य्य, उपलिप्य, “गोमयेन समन्तं पर्युपलिम्पति” - इति दर्शनात्—

“भूमेः समूहनं कृत्वा गोमयेनोपलिप्य च”।

 इति च गृह्यासंग्रहस्मरणात्, योग्यत्वाच्च, गोमयोदकेनेति वाक्यशेषः। देशमिति सम्बध्यते। मध्यतः, - स्थण्डिलाभ्यन्तरे, दक्षिणांश एव, न तु मध्यांश एवेत्यर्थः। कस्मात्?हस्तमात्रस्थण्डिलेऽप्युदग्गतैकविंशत्यङ्गुलरेखाऽनुरोधात्।सप्तमप्ताङ्गुलान्तरितप्राग्गतरेखात्रयस्योदग्गतरेखाऽनुषत्रस्यानुरोधाच्च। पठन्ति च।

“अङ्गुष्ठमात्रं भूभागं त्यक्त्वा दक्षिणतः सुधीः।  
उत्तरे द्व्यङ्गुलं त्यक्वा पश्चिमेऽप्यङ्गुलद्वयम्”।

 इति। – प्राचीं, प्राग्गतां, रेखां द्वादशाङ्गुलप्रमाणां दक्षिणहस्तेन – कुशेन, – उलिख्य। उदीचीञ्च, उदग्गताञ्च रेखामेकविंशत्यङ्गुलप्रमाणामुलिख्य। – चकारो रेखामुलिख्येत्यनुषङ्गार्थः। तामिमामुदीचींरेखां विशिनष्टि।संहतां, संलग्नां प्राग्गताया-इत्येतत्। पश्चात्, पश्चिमायां। ‘मध्ये’ – उदग्गतायाः, तल्लग्ना- इति यावत्। ‘प्राचीः, -प्राग्गताः, ‘तिस्रः’ रेखाः प्रादेशप्रमाणाः सप्तसप्ताङ्गुलान्तरिताः–दक्षिणत उपक्रमदर्शनादुत्तरोत्तराः, उलिख्येत्यन्वयः। तदाह कात्यायनः।

“लक्षणे प्राग्गतायास्तु प्रमाणं द्वादशाङ्गुलम्।  
तन्मूललग्ना योदीचीतस्या एवं नवोत्तरम्।  
उदग्गतायाः संलग्नाः शेषाः प्रादेशमात्रिकाः।  
सप्तसप्ताङ्गुलां त्यक्त्वाकुशेनैव समुलिखेत्”।

 इति। प्रकारान्तरमाह गृह्यासंग्रहः।

“लक्षणं तत् प्रवक्ष्यामि प्रमाणं दैवतञ्च यत्”।

 इत्युपक्रम्यानतिदूरे,

“प्राक्कृता पार्थिवौ रेखा आग्नेयीचाप्युदक् स्मृता।  
प्राजापत्या च ऐन्द्री च सौमीच प्राक्कृता स्मृता।”

 इति। तथा,

“पार्थिवीचैव सौमीच रेखे द्वे द्वादशाङ्गुले।  
एकविंशतिराग्नेयीप्रादेशिन्ये उभे स्मृते।  
षड़ङ्गुलान्तराः कार्य्या आग्नेयीसंहितास्तु ताः।  
पार्थिवायास्तु रेखायास्तिस्रस्ता उत्तरोत्तराः।  
पार्थिवी पीतवर्णास्वादाग्नेयी लोहिता भवेत्।  
प्राजापत्या भवेत् कृष्णा नीला चैन्द्री प्रकीर्त्तिता।  
श्वेतवर्ण च सौमीस्याद्रेखानां वर्णलक्षणम्।  
एष लेखविधिः प्रोक्तोगृह्याकर्मसुमर्चसु।  
सूक्ष्मास्ताऋजवः कार्य्या लेखान्ताःसुममाहिताः।  
एतानि तत्त्वतोज्ञात्वागुह्याकर्माणि कारयेत्”।

 इति। तदनयोः प्रकारयोर्विर्कल्पः। द्वयोरेव स्वशास्त्रोक्तत्वात्। रेखा देवतवर्णयोर्गृह्यासंग्रहोक्तप्रकार एवाभिनिवेशस्तत्रैव तदभिधानात्। न कात्यायनोक्तकल्पेऽपि, प्रमाणाभावात्। न चैवं मन्तव्यं,गृह्याकर्मणि गृह्यासंग्रहोक्तः प्रकारोऽन्यत्र तु कर्म्मप्रदीपोक्तः, - इति। गृह्याकर्म्मण्येव लक्षणोपदेशादुभयत्र तस्यैव स्पष्टीकरणाञ्च। तस्माद्विकल्प एवानयोरादरणीयः। यद्यपि आधान एव लक्षणमुपदिष्टमाचार्य्येण तदेव च स्पष्टीकृतं कात्यायनेन, तथापि “लक्षणावृदेषा सर्व्वत्र”–इत्यनुपदमेवाचार्येण सर्व्वत्र तदतिदिष्टमिति यथोक्तएवार्थः।

 अत्र चाङ्गुलिमानादिकं यजमानस्येत्याह कर्म्मप्रदीपः।

“मानक्रियायामुक्तायामनुक्ते मानकर्त्तरि।  
मानकृत् यजमानः स्याद् विदुषामेष निर्णयः”।

 इति। एतच्च रेखोल्लेखनम्, - यावदग्निस्थापनं सव्यहस्तं भूमौ निधाय कर्त्तव्यमित्याह गृह्यासंग्रहः।

“सव्यंभूमौ प्रतिष्ठाप्य प्रोलिखेद्दचिणेन तु।  
तावन्नोत्थापयेत् पाणिं यावदग्निं निधापयेत्”।

 इति। तदेवं यथोक्तारेखा उल्लिख्य,-

“उत्करं गृह्य रेखाभ्योऽरत्निमात्रे निधापयेत्।  
द्वारमेतत् पदार्थानां प्रागुदीच्यां दिशि स्मृतम्”।

 इति गृह्यासंग्रहवचनात्;–रेखाभ्योमृदमुत्कीर्णामुद्धृत्य प्रागुदीच्यांदिश्यरत्नमात्रे निधाप्य, ‘अभ्युक्षेत्’ – “उक्षसेचने” इति स्मरणादाभिमुख्येन-

“उत्तानेनैव हस्तेन प्रोक्षणंसमुदाहृतम्।  
न्यञ्चताऽभ्युक्षणं प्रोक्तं तिरश्चावोक्षणं मतम्”।

 इति स्मृत्यन्तरोक्तप्रकारेण,सिञ्चेदद्भिरिति सामर्थ्यात्, यथोक्तारेखा इत्यर्थः।

 अथैवमुल्लेखात् परत उत्करग्रहणतन्निधापनकरणे उल्लिख्याभ्युक्षेदिति श्रयमाणमानन्तर्य्यमतिक्रम्यते! शास्त्रं खल्विदम्-उल्लिख्याभ्यु्क्षेत्—इति। न च शास्त्रं नामातिक्रमितव्यम्। नैष दोषः। आनन्तर्य्यश्रवणाभावात्। न खल्वानन्तर्य्यमिहोल्लेखाभ्युक्षण्योः श्रूयते किन्तर्हि्?–पूर्वापरीभावमात्रम्। कस्मात? उल्लिख्याभ्युक्षेतिक्त्वाश्रवणात्। पूर्व्वकालतायां हि क्त्वाप्रत्ययं स्मरन्ति शाब्दिकाः-“एककर्तृकयोःपूर्व्वकाले क्त्वा" - इति, न त्वानन्तर्ये। न खल्देवमप्युल्लेखस्यपूर्व्वकालतायामस्ति कश्चिद्विवादः। येनोल्लिख्याभ्युक्षेदिति क्त्वाश्रवणमतिक्रम्येत। यथा खल्वधीत्य वेदमधीत्य च विचारशास्त्रं स्नाताऽपि नातिक्रामति- “वेदमधीत्य स्नायात्”—इति शास्त्रं, तथेहापीत्यदोषः। अतएव – “वेदमधीत्य स्नायादिति शास्त्रन्त्वध्ययनममावर्त्तनयोः पूर्वीपरीभावसमानकर्तृक त्वेएवाचष्टे, न त्वान्तर्य्यम्” - इति माधवाचार्य्याः।

 अपिच वाक्यबलात् खल्वत्र मृदुद्धरणादिकं क्रियते, क्रमञ्चाश्रित्य प्रत्यवतिष्ठते भवान्। तच्चैतदनुचितम्। दुर्ब्बलोहि क्रमः– बलवत्तरञ्च वाक्यम्। तदुतम्। “श्रुतिलिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात्”–इति। तस्माद्वाक्यानुरोधात् क्रमं बाधेमहि- न क्रमानुरोधात् वाक्यम्। अपिच। मृदुद्धरणादिकं पदार्थः, क्रमश्च पदार्थानामुपकारकोगुणः। न खलु गुणानुरोधेन पदार्थ एव न कर्त्तव्यो भवतीति युक्तम् !

प्राप्तानां पदार्थानां उत्तरकालं हि क्रमश्रापतति। यदा च पदार्थः प्राप्नोति, तदाक्रम एव नास्ति। न खलु पूर्व्वमिद्धःपदार्थः पश्चिमसिद्धेन क्रमेण विरोधादकर्त्तव्यो भवति।

 नन्वाचार्य्यानुक्तमपि मृदुद्धरणादिकं कथमस्माकमप्यभिधीयते (यतोऽयं विचारः- श्रवणमतिक्रम्यते वा, न वा अतिक्रम्यते इति।) परोक्तत्वात्। अक्रियैव खल्वियमुच्यते। तदाह कात्यायनः।-

“अक्रिया त्रिविधा प्रोक्ता मुनिभिः कर्मकारिणाम्।  
अक्रिया च परोक्ताच तृतीया चायथाक्रिया।  
स्वशाखाश्रयमुत्सृज्य परशाखाश्रयन्तु यः।  
कर्तुमिच्छति दुर्म्मेधा मोघं तत्तस्य चेष्टितम्”।

 इति। उच्यते। नेदं मृदुद्धरणादिकं परोक्तमाश्रीयते। किन्त्वाचार्य्यपुत्रेणोक्तमित्यनुष्ठीयते। न खलु स्वशाखायां ग्रन्थान्तरोपरोक्तं भवति। आचार्योक्तंलक्षणं ह्याचार्य्यपुत्रेण व्याख्यातमिति केयमस्थाने परोक्तत्वाशङ्का।

 अन्ये तु मन्यन्ते। शाखान्तराधिकरणन्यायेनैकमेवेदं कर्म्म। अतएव जैमिनिराचार्य्यस्तस्मिन्नेवाधिकरणे- “एकं वा संयोगरूपचोदनाऽऽख्याऽविशेषात्” - इति सिद्धान्तयाञ्चकार। एकत्वे च कर्मणोयत्र क्वचित् किञ्चिदङ्गमामनन्ति, अन्यत्रापि तदुपसंहर्त्तुमुचितम्। किमन्यत् कुर्य्यादियंचिन्ता - स्मृतेगुणोपसंहारा्त्? फलञ्चेदमेवाभिहितमस्याश्चिन्ताया भगवता भाष्यकारेणाचार्य्येण च भङ्ग्यन्तरेण।वादरायणस्त्वाचार्योऽस्येदमेव प्रयोजनं साक्षादसूत्रयत् शारीरके। “उपसंहारोऽर्थाभेदात् विधिशेषवत् समाने च” इति। अतएव स्मरति भगवान् कात्यायनोऽपि।

“यत्राम्नातं स्वशाखायां परोक्तमविरोधि च।  
विद्वद्भिस्तदनुष्ठेयमग्निहोत्रादिकर्मवत्”।

 इति। या पुनरुपदर्शिता पुरस्तात् परोक्तनिन्दा— ‘परोक्ताच’ इति। सा खलु, विरोधिनीमनाकाङ्क्षिताञ्च परोक्तांक्रियां निन्दतीत्यवगम्यते। कस्मात्? ‘स्वशाखाश्रयमुत्सृज्य’ - इति, ‘परोक्तमविरोधि च’ - इति च समाम्नानात्, - इति।  
वस्तुतस्तु गृह्योक्तप्रयोगे पारशाखिकगुणो नोपसंहर्त्तव्यः। प्रयोगशास्त्रं खल्वेद्गृह्यशास्त्रम्। तत्रापि परोक्तगुणोपसंहारे प्रयोगवैरूप्यापत्तेः प्रयोगशास्त्रतैवास्य हीयते। तथाच श्राद्धभाष्ये गृह्यपरिशिष्टम्।

प्रयोगशास्त्रं गृह्यादि न समुच्चीयते परैः।  
प्रयोगशास्त्रताहानेरनारम्भविधानतः।  
बह्वल्पंवा स्वगृह्योक्तंयस्य कर्म्म प्रकीर्त्तितम्।  
तस्य तावति शास्त्रार्थे कृते सर्व्वः कृतोभवेत्”।

 इति। तदनेन गृह्यादि प्रयोगशास्त्रमनारम्भविधानतः परैर्नसमुच्चीयते इत्युक्तम्। तथाचाहुः।

“प्रयोगः सूत्रकारोक्तोन समुच्चयमर्हति।  
समुच्चये यतस्तस्य न निष्पत्तिर्न च क्रमः”।

 इति। तदनेन स्वगृह्येयदुच्यते, तदल्पंवा भवतु बहु वा भवतु, तावदेव कर्त्तव्यं न तत्र परोक्तगुणोपसंहारः कर्त्तव्य इत्युक्तम्। यत् पुनः स्वशास्खायां नैवाम्नायते, तदेव त्वपेक्षितंपरोक्तंकरणीयमिति, “यन्नाम्नातं स्वशाखायां” - इत्यादिनोक्तंकात्यायनेन। छन्दोगशाखायां खल्वग्निहोत्रं नाम्नायते, किन्तु छन्दोगैरप्यध्वर्युशाखापठितं तद्नुष्ठीयते। स्वशास्त्रोक्तस्य प्रयोगस्यान्तराऽन्तरा परोक्तस्य कस्यचित् कस्यचित् पदार्थस्याभिनिवेशस्त्वसङ्गतएव। तदेतत् गुह्यासंग्रहभाष्ये निपुणतरमुपपादयिष्यते॥९॥\*॥

**लक्षणावृदेषा सव्वंत्र॥१०॥**

 परिसमूहनाद्यभ्युक्षणान्तं कर्म्म लक्षणमुच्यते। तस्य खल्वस्य लक्षणस्य, आवृत्परिपाटी, एषा अनन्तरोक्तान तु विपरीता, सर्वत्र यत्र यत्राग्निः प्रणीयते तत्र तत्रेत्यर्थः।

 अत्र यद्यपि ‘प्रागुदक्प्रवणं देशँसमं वा परिसमूह्य' - इति श्रुत्या लक्षणमिदं साक्षाद्भुमेरुपकारकं, तथापि भूसंस्कारद्वारैव प्रणाल्या अग्न्याधानस्याप्युपकारकं प्रकरणादित्यवगन्तव्यम्। ‘अग्निसमाधानं कुर्वीत’ - इति हि प्रकरणम्। यथा ब्रोहीनवहन्तीत्यवघातस्य द्वितीयाश्रुत्या साक्षाद्व्रीह्युपकारकत्वेऽपि, प्रणाल्याक्रतूपकारकत्वमपि प्रकरणादिष्यते, तथाऽत्रापि द्रष्टव्यम्। वाक्येन वा लक्षणमग्निप्रणयनाङ्गं भवति। ‘लक्षणावृदेषा सर्व्वत्र’- इति ह्मुक्तम्।वक्ष्यति च। “भूर्भुवः स्वरित्यभिमुखमग्निं प्रणयन्ति”,—इति। अतएव तत्र तत्राग्निप्रणयने लक्षणं वक्ष्यत्याचार्य्यः- ‘उत्तरार्द्धे परिवृतस्य लक्षणं कृत्वाऽग्निं प्रणयन्ति’ - इति। ‘पूर्वस्याः कर्ष्वाःपुरस्ताल्लक्षणं कृत्वाऽग्निं प्रणयन्ति’- इति च।

 तदिदं लक्षणमाधानाङ्गमग्निप्रणयनाङ्गं वा भूमिसंस्कारद्वारेति संस्कृतायामपि भूमावाधानाद्यङ्गतया प्राप्तं लक्षणं कर्त्तव्यमेव। न चावघातस्य कृष्णलइव, संस्कृते देशे लक्षणस्य बाध एव, द्वारबाधादिति वाच्यम्। शास्त्रार्थीवधारणवेलायां प्रयोजनवत्त्वाल्लक्षणस्य,

इदानीमनुष्ठानवेलायामेव हि क्वचित् प्रयोजनाभावोऽवगम्यते। कृष्णत्वे त्ववघातस्यशास्त्रार्थावधारणवेलायामेवप्रयोजनभावनिश्चयइति वैषम्यात्। तथाह्युक्तमभियुक्तैः। ‘शास्त्रार्थावधारणवेलायां यत्र प्रयोजनाभावनिश्चयस्तत्रैव तदुपादानादिलोपः शास्त्रार्थः। यथा कृष्णत्वे अवघातादिलोपः। यत्र त्वनुष्ठानवेलायामेवालस्यादिना पुरुषदोषेण प्रयोजनाभावो ज्ञायते, तत्र प्राक् प्रापितः पदार्थो नियमापूर्व्वमात्रार्थोऽनुष्ठेय एव’- इति। याज्ञिकाञ्च खल्वनुष्ठानवेतायामालस्यादिदोषवशाह्यादिस्थाने गृहीतमपि तण्डुलाद्यवहन्ति वितुषीकृतमपि। विहिताविहितत्वसन्देहे च विहिताकरणादविहितकरणमेव न्याय्यमित्याचक्षते।

 यत्र त्वाहित एवाग्निर्नीयतेऽन्यस्मिन् प्रदेशे, कारणवशात्, तत्र यद्यपि निष्पन्नत्वादाधानस्य तदङ्गं लक्षणमपि न युज्यते कर्तुम्, तथापि प्रदेशस्य तस्य संस्कारार्थं तत्रापि लक्षणं कर्त्तव्यमेव। स्थापनमात्रस्य तत्राप्यविशेषाच्च। ‘लक्षणावृदेषा सर्वत्र’ इति ह्यनुशासनम्। 'लक्षणं कृत्वाऽग्निं प्रणयन्ति' - इति च दर्शनम्। तत्त्वकृद्भिरपि, – “यद्यग्निस्थापनानन्तरं कर्मकाले वृष्ट्यादिशङ्कया संस्कृताग्रिरन्यत्र नीयते तदा पुनर्भूसंस्कारः कर्त्तव्यः” इत्यक्तम्।

 न तु लक्षणमग्नेरपि संस्कारः, प्रामाणाभावात्। न खल्वस्ति किञ्चित् प्रमाणमग्नेरपि संस्कारे लक्षणमिति। शब्दप्रमाणकः खल्वयमर्थोऽयं कर्त्तव्योऽयञ्च न कर्त्तव्य इति, यमस्योपकरोति नास्यइति चैवमादिः। न खल्वस्ति कश्चिच्छब्दोलक्षणमग्नेरुपकरोतीति। श्रुत्या तावल्लक्षणं भूमेरुपकारकं प्रकरणाञ्चाङ्गमाधमस्य, वाक्याद्वाप्रणयनस्येत्यवोचाम। न खल्बग्निना लक्षणस्य सम्बन्धोऽस्ति। ‘लक्षणं कृत्वाऽग्निं प्रणयन्ति' - इत्यादौ हि श्रुत्या प्रणयनेनाग्नेःसम्बन्धोऽवगम्यते, वाक्येन च लक्षणकरणस्य। न तु लक्षणाग्योरन्वयोऽस्ति।

 “जातम्य लक्षणं कृत्वा तं प्रणीय समिध्य च”।

 इति कर्मप्रदीपेऽपि जातस्येति व्यत्ययात् षष्ठी द्रष्टव्या जाते सतीत्यर्थः। “मन्थेदग्निं निकामतः” – इति ह्यभिधाय ‘जातस्य लक्षणं कृत्वा’ - इत्यभिहितवान् कात्यायनः। न हि लक्षणेन समं जातस्य सम्बन्धोऽस्तीत्यवोचाम। न खल 'जातस्य लक्षणं कृत्वा’ - इति विधीयते, किन्त्वनूद्यते। न चाप्राप्तं किञ्चिदनूद्यते ! विधीयते इतिचेन्न वाक्यभेदप्रसङ्गात्। विधानपक्षेखल्वनूद्य लक्षणं जातसम्वन्धस्तस्यविधातव्यः कृत्वेति च क्रम इति भिद्येत वाक्यम्। तस्मात् क्रमविधिरेवायं – ‘जातस्य लक्षणं कृत्वा’ - इत्येवमादिः। परस्परया वा जातसम्बन्धोलक्षणस्य वर्णनीय इति न किञ्चिदनुचितम्।

 ननु “समूह्योपलिप्योल्लिख्योद्धृत्याभ्युक्षेदेष संस्कारोनुगतेऽग्नौभूयः”,—इति गृह्यान्तरे संस्कृताया अपि भूमेः पुनः संस्कारविधानादग्निसंस्कारोलक्षणमिति चेन्न, अनुगतेऽग्नौ संस्कारो भूयः’— इत्यभिधानात्। सोऽयमग्नौ स्थापयितव्ये संस्कारो भूमेर्न त्वग्नेरेव। शब्दप्रमाणकः खल्वयमर्थः - इत्यवोचाम। न च संस्कृतायामपि भूमावग्निप्रणयनाङ्गं लक्षणमनुचितं भवतीति ध्येयम्।

 अथानुगतोविनष्टः- इत्यनर्थान्तरम्। अस्त्येतत्, किमतो भविष्यति? एतदतो भविष्यति;- स्थापितेऽग्नौ विनष्टे पुनरपि लक्षणं कृत्वा

तत्रैवान्योऽग्निः स्थापनीयः - इति। किमतोऽपि भवति? एतदतो भवति। यदि नामाग्निर्नष्टो न तावता संस्कृताऽपि भूमिरसंस्कृता भवितुमर्हति। येन भूयः संस्कारोऽर्थवान्। आम्नायते च संस्कारः। तस्मादनुमीयते, अग्नेरेवैष संस्कारः— इति। उच्यते। नैतदस्ति— अग्नेरेवैष संस्कारः—इति। कस्मात्? प्रमाणाभावात्। न खल्वस्ति प्रमाणम् – अग्नेरेष संस्कारः इति। नन्वेवमनुमीयते इत्युक्तम्। सत्यमुक्तम्। प्रमाणन्तु तत्र किमिति पृच्छामः।

 पुनर्व्वचनमिति चेन्नाविशेषात्। इति चेद्भवान् पश्यति;- पुनर्व्वचनमेव प्रमाणमग्निसंस्कारोलक्षणमित्यत्र। अन्यथा खल्विदमनर्थकं स्यादित। तत्रोच्यते। नैतदस्ति – पुनर्व्वचनमग्निसंस्कारो-लक्षणमित्यस्मिन्नर्थे प्रमाणमिति। कस्मात्? अविशेषात्। विशेषाभावादित्यर्थः। किमनेनोक्तंभवति? एतदनेनोक्तंभवति, - भवेदपि पुनर्व्वचनं प्रमाणं नाम; यदि पुनरुच्यमानस्यास्य काचिदन्या वचनव्यक्तिःसम्भवेत्। न तु सम्भवति। कस्मात्? अविशेषादेव। यद्विधा वचनव्यक्तिरस्याग्न्यर्थतायां प्रमाणम्, तद्विधा खल्विहवचनव्यक्तिर्नास्ति। सकृदुच्चारितेऽप्यस्य यावानर्थः, शतकृत्वोऽप्युच्चारणे तावानेवार्थः प्रतीयते, न ततोऽधिक इति्। तदेवमत्यल्पमिदमुच्यते पुनर्व्वचनम् इति। पुनः पुनरपि वचनं नैतदवगमयितुमर्हति। तस्माद् भूमेरेवैष संस्कारःपुनराम्नायते नाग्नेरित्यवगम्यते। भूयः संस्कारवचनञ्चेवमाञ्जस्येनोपपत्स्यते इति। कथं नाम? भूयः पुनरिति खल्वेकोऽर्थः। तदनेनावगम्यते, – यत् किल पूर्वं संस्कृतं तदेव पुनरपि संस्क्रियते इति। अथेदानीमग्निः संस्क्रियते? तर्हि पूर्वं

भूमिरिदानीञ्चाग्निंः संस्क्रीयते इति विषयभेदात् भूयोवचनमसमञ्जसमापद्येत। न चैतदुचितम्।

  अथापि स्यात् –अस्मादेव कारणात् पूर्व्वमप्यग्निरनेन संस्कृत इत्यनुमास्यामहे। ततो नैष दोषो भविष्यति इति। अत्रोच्यते। नाविमोक्षात्। न खल्वेवमपि दोषाव्दिमोक्षःसम्भवति। कस्मात्? अन्यत्वाविशेषात्। पूर्व्वमन्योऽग्निरिदानीञ्चान्योऽग्निः संस्क्रियते- इत्यभ्युपगच्छतोऽपि अन्यत्वाविशेषात् स एव दोषोऽनुवर्त्तते-इत्यविमोक्षोदोषादित्यर्थः। इतश्च। अप्रमाणत्वात्। न खल्वेवमनुमाने किञ्चिदपि प्रमाणमुपलभ्यते। सेयमप्रामाणिकी पुरुषबुद्ध्युत्प्रेक्षामूला कल्पना प्रेक्षावतामनपेक्षणीया भवति। अन्यथा चोपपत्तेः। भवेदपि कदाचिदियं कल्पना; यदि नामान्यथा शास्त्रमिदं नोपपद्येत, न तु नोपपद्यते। अन्यथा खल्वस्मदुक्तरीत्या शास्त्रमर्थवत्कथमप्रमाणमनुमानमनुगृण्हातीति शक्यमध्यवसातुम्। प्रमाणविरोधाच्च। प्रमाणेन च खल्वेषा कल्पना विरुध्यते। श्रुत्या तावल्लक्षणं भूमेरुपकारकं, प्रकरणाद्वाऽऽधानस्य, वाक्याद्वाप्रणयनस्येत्यवोचाम। तदिदमागमबाधितमनुमानमप्रमाणमित्यनादरणीयम्।

 संस्कृताया भूमेः पुनः संस्कारोऽनर्थकः? - इति चेत् - काममनर्थको भवतु। नैवान्या वचनव्यक्तिः सम्भवति। अपि च। असंस्कृताया अपि भूमेः संस्कारे कमर्थं भवान् पश्यति? न खल्वत्रापि लक्षणेन भूमेर्दृष्टः कश्चिदुपकारः क्रियते! वचनबलाददृष्टमत्र किञ्चिदनुमास्यामहे? इति चेद्वयमपि वचनबलादेवादृष्टं किञ्चिदनुमास्यामहे।वचनबलात् खल्वेवं कुर्व्वाणाः किमित्युपालभ्येमहि - किमिति क्रियते? - इति। तस्मात् स्वतः शुद्धप्रदेशे गङ्गापुलिनादाविवात्रापि वचनबलादेव लक्षणं कर्त्तव्यम्। तस्माद् विनष्टेऽग्नौ पुनरन्यस्याग्नेःप्रणयनाङ्गतया प्राप्तं लक्षणं संस्कृतायामपिभुमौ कर्त्तव्यमिति न किञ्चिदनुचितम्। दर्शितञ्चास्माभिः, लक्षणेन सममग्नेःसम्बन्धो नास्ति, अस्ति च प्रणयनस्येति। “तस्मादग्न्यर्थाः परिसमूहनादयः” - इति कर्कभाष्यमप्रमाणम् “परिसमूह्योपलिप्यो लिख्योद्धृत्याभच्याग्निमुबभ्युपसमाधाय” - इति वचनाद्वरमग्निसमाधानार्था भवन्तु परिसमूहनादयः, न जातुचिदग्न्यर्थाभवितुमर्हन्ति।

 प्रणाल्या लक्षणमग्न्यर्थमुच्यते चेदुच्यतां नाम।लक्षणं खल्वेतत् श्रुत्या भूमेः प्रकरणादाधानस्य वाक्याद्वाप्रणयनस्योपकरोतीत्यवोचाम। प्रणयनमाधानञ्च द्वयमपि श्रुत्याग्नेरुपकरोतीति पारम्पर्येणाग्न्यर्थतायां न विवादः। तदनेन प्रबन्धेन्तदप्यवगम्यते, - यदि स्वस्थानस्थित एवाग्नौकिञ्चित् हूयते, न तत्र लक्षणं कर्त्तव्यमिति।भट्टनारायणस्त्वाह – “यत्र यत्राग्निप्रणयनं क्रियते, तत्र तत्र भुवः संस्कारविधानात् भूसंस्कारः। अनुगतेऽग्नौ संस्कृताया अपि भूमेः पुनः संस्कारविधानात् अग्निसंस्कार इति। तथाच गृह्यान्तरम्। “समूह्योपलिप्योल्लिख्योद्धृत्याभ्युक्षेदेष संस्कारोऽनुगतेऽग्नौभूयः- इति। तस्माद्भयसंस्कारः इति सिद्धम्” इति॥१०॥\*॥

**भूर्भुवः स्वरित्यभिमुखमग्निं प्रणयन्ति॥११॥**

“शुभं पात्रन्तु कांस्यं स्यात्तेनाग्निं प्रणयेद्वुधः।

तस्याभावे भरावेण नवेनाभिमुखञ्च तम्”।

 इति गृह्यासंग्रहवचनात् वक्ष्यमाणयोनिमग्निं कांस्यादिपात्रस्थं कृत्वा, ‘अभिमुखं’यथा भवत्यात्मन इत्यर्थात्, तथा, भूर्भुवः स्वरित्यनेन मन्त्रेण ‘प्रणयन्ति’ स्थापयन्ति रेखोपरीत्यर्थः। यत्पुनः-

“शरावे भिन्नपात्रे वा कपाले वोल्मुकेऽपि वा।  
नाग्निप्रणयनं कुर्य्यायाधिहानिभयावहम्”।

 इति स्मृत्यन्तरम्। तदुदाहृतगृह्यासंग्रहवचनविरोधात् राणायनीयकौथुमादिव्यतिरिक्तविषयम्। कांस्यादिपात्रसद्भावे शरावनिषेधकमिति राघवभट्टप्रभृतयः॥११॥

 लक्षणादिकमभिधायाथेदानीमन्यानप्याधानकालानुपदिशति त्रिभिः सूत्रैः-

प्रेते वा गृहपतौ परमेष्ठिकरणम्॥१२॥

 प्रेते इति कर्त्तरि निष्ठा। प्रकर्षेण इते गते - अस्माल्लोकादित्यर्थात्। मृत इत्येतत्। वाशब्दाद्वैकल्पिकोऽयमाधानकाल इति दर्शयति। गृहपतौगृहस्वामिनि। तथाच गौतमः। “भार्यादिरग्निर्दायादिर्वा” - इति। “दायायकाल एकेषाम्” - इति च गुह्यान्तरम्। परेते खलु गृहस्वामिनि दायसम्बन्धः पुत्राणामिष्यते। अतएव स्मर्यते।

“ऊर्द्धं पितुश्च मातुश्च समेत्य भ्रातरः समम्।  
भजेरन् पैतृकं ऋक्थमनीशास्ते हि जीवतोः”।

 इति।

“पितर्य्युपरते पुत्रा विभजेयुर्धनं पितुः।  
अस्वाम्यं हि भवेदेषां निर्दोषे पितरि स्थिते”।

 इति चैवमादि। कर्कोपाध्यायास्त्लाहुः- ‘व्यवस्थितेऽयं विकल्पः अभ्रातृकस्य दारकालः, भ्रातृमतो दायायकालः’ - इति। तेषामयमाशयः। विभागमन्तरेण साधारणधनस्य परित्यागासम्भवादनधिकार एवाविभक्तानां धनसाध्येष्वाधानादिषु। अतो भ्रातृमतोविभागकाल एवाधिकारः। स एव कालोदायायकाल इत्युच्यते-इति। आचार्य्यस्तु ‘प्रेते वा गृहपतौ’- इति सूत्रयन्नैतदनुजानातीत्यवगम्यते। न चाविभक्तधनस्य कथं परित्यागसम्भव इति वाच्यं,खत्वस्य तथाप्यविशेषात्। निर्दोषे पितरि स्थिते पुत्राणामस्वाम्यम् इति स्मरन्मुनिः परेतेपितरि स्वाम्यमेषामनुमन्यते। नारदोऽपि स्मरति।-

“यद्येकजाता बहवः पृथग्धर्माःपृथक्क्रियाः।  
पृथक्कर्म्मगुणोपेता न चेत् कार्येषु सम्मताः।  
स्वभागानथ दद्युस्ते विक्रीणीयुरथापि वा।  
कुर्य्युर्यथेष्टं तत् सर्व्वमीशास्ते स्वधनस्य वे”।

 इति। परेते पितरि दायसम्बन्धात् स एव कालोदायायकाल इत्युच्यते इति न किञ्चिदनुचितम्। आचार्यपुत्रोऽप्यस्माद्भेदेनैव विभागकालयाधानकालत्वमाह। तथाच गुह्यासंग्रहः।

“आधानम्य तु चत्वार उक्ताः काला पृथक् पृथक्।  
अन्त्या समिद्विवाहश्च विभागः परमेष्ठिनः”।

 इति। परमेष्ठिन इत्यनेनैतत्सूत्रोक्तआधानकालोऽभिहितः।

तदेवं प्रेते गृहपतौ, ‘परमेष्ठिकरणम्' परमे श्रेष्ठे स्थाने तिष्ठतीतिपरमेष्ठीअग्निरित्याचक्षते। तस्य परमेष्ठिनोऽग्नेः, करणम् - यथोक्तेनविधिना स्वीकरणम्, समाधानमित्येतत्। कर्त्तव्यमिति वाक्यशेषः।“तच्चैकादशेऽह्नि स्यात्, प्रागनधिकारात्”– इति भट्टभाष्यम्। कात्यायनस्तु -

“एतद्गृहपतौ प्रेते कुर्य्यादेकादशेऽहनि।  
प्रागेवैकादशात् श्रद्धात् सद्यो जागरणादिकम्”।

 इत्यभिधायाह-

“ज्येष्ठः कुर्य्यात्तथाऽऽधानं कनीयांश्च विवर्ज्जयेत्।  
मैकादशेऽह्निकुर्वीत द्वादशे वा विचक्षणः”।

 इति। तदत्र वृद्धिश्राद्धं न भवति। कस्मात्?

“न तत्पूर्व्वंयतः प्रोक्तः सपिण्डनविधिः क्वचित्।  
वृद्धिश्राद्धस्य लोपः स्यादुभयोरपि पक्षयोः”।

 इति कर्म्मप्रदीपदर्शनात्॥१२॥\*॥

**तथा तिथिनक्षत्रपर्व्वसमवाये॥ १३॥**

 तथति वैकल्पिकत्वं दर्शयति। नक्षत्रशब्दश्चैको लुप्नवत् द्रष्टव्यः। “नक्षत्रशब्दः काकाक्षिगोलकन्यायेनोभयत्र सम्बध्यते” - इति भट्टनारायणोपाध्यायाः। तिथिश्च नक्षत्रञ्च तिथिनक्षत्रे, नक्षत्रञ्च पर्व्व च नक्षत्रपर्व्वणी, तयोस्तयोश्च समवायस्तस्मिन्निति। तिथिः,पर्वेतिपुनः करणात् – “पौर्वापर्य्ये सति पूर्वदौर्बल्यम्”- इति च सिद्धान्तात् पर्वतरा शोभना ज्योतिःशास्त्रानुमता, नक्षत्रमपि

शोभनं ज्योतिःशास्त्रानुमतमेव। तयोस्तिथिनक्षत्रयोः समवाये संयोगे, “अग्निसमाधानं कुर्वीत” - इति सम्बध्यते।

 तथा, नक्षत्रंमाससंज्ञानिमित्तं चित्रादिकम्, पर्व पौर्णमासम्, तयोः समवाये संयोगे, अग्निसमाधानं कुर्वीत। तथेत्यनुषज्यते वैकल्पिकत्वावेदकम्। तिथिनक्षत्रपर्वणां वा समवाये - युगपदसम्भवात्, तिथिनक्षत्रसमवाये, नक्षत्रपर्वसमवाये चेत्यर्थः।

 अथ वा। तिथिनक्षत्रयोर्ज्योतिः शास्त्रोक्तयोः समवाये इति यथोक्त एवार्थः। नक्षत्रपर्वणोश्च “या वैशाखस्यामावस्या रोहिण्या सम्बध्यते, तस्यामादधीत” इति श्रुत्याधुक्तयोः समवाये इत्यर्थः। तदत्र, नक्षत्रशब्दस्यार्थद्वयम् - ज्योतिः शास्त्रोक्तं श्रुत्युक्तञ्च नक्षत्रम् प्रामाणिकमित्यादरणीयम्। तदिदमाधानकालद्वयम्, – यश्च तिथिनक्षत्रसमवायो, यश्च नक्षत्रपर्वसमवायः इति।

 द्वयमप्यपरासूत्रयोजना भट्टभाष्ये दर्शिता - “तिथिना पौर्णमास्या यानिनक्षत्राणिसमाख्यायन्ते, तानि नक्षत्राणि मघादीनिद्वादश, तेषामन्यतमस्य पर्वणा पौर्णमासेनसमवायः संयोगस्तिथिनक्षत्रपर्वसमवायस्तस्मिन्” – इत्यन्तेन सन्दर्भेण। अस्मिंश्च नये, अनेन सूत्रेणैक एवाधानकालोऽभिहितः- इत्यवगन्तव्यम्॥१३॥\*॥

**दर्शे वा पौर्णमासे वाऽग्निसमाधानं कुर्वीत॥१४॥**

 दर्शोऽमावस्या सूर्येन्दुसङ्गम्इत्यनर्थान्तरम्। पौर्णमासः पौर्णमासीत्युच्यते। तदेतस्मिन् दर्शे वा पौर्णमासे वा; यस्मिन् कस्मिन्नपि - केवल एव - न तु नक्षत्रमप्यपेक्ष्य इत्यर्थः। अग्निसमाधानं

कुर्वीत। वाशब्दद्वयन्तुल्यवद्विकल्पार्थम्। नक्षत्रयोगापेक्षायां कालविलम्बो भवेदित्यविलम्बार्थं दर्शे वा पौर्णमासे वेत्याह। श्रेयस्यविलम्बो ह्यनुमतः प्रामाणिकानाम्। श्रूयते हि। “न श्वः समुपासीत को हि मनुष्यस्य श्वोवेद” – इति। स्मरन्ति च।

“श्वःकार्य्यमद्य कर्त्तव्यं पूर्वाह्णेचापराह्णिकम्।  
न हि प्रतीक्षतेमृत्युः कृतं वाऽस्य न वा कृतम्”।

 इति। समेत्य - आधानं समाधानम्। समेत्य - मिलित्वा। केन?

“नैकयाऽपि विना कार्य्यमाधानं भार्य्यया द्विजैः।  
अकृतं तद्विजानीयात् सर्वा नान्वारभन्ति यत्”।

 इति कर्म्मप्रदीपवाक्यात् - भार्य्ययेति वाक्यशेषः। अग्नेः समाधानम्,—‘अग्निसमाधानम्’। अत्र च, कया भार्य्यया कथम्भूतया च मेलनम्, कया च न, -इत्येतत् सर्व्वमप्याह कात्यायनः।

“वर्णज्येष्ठ्येन बह्नीभिः सवर्णाभिश्चजन्मतः।  
कार्य्यमग्निच्युतेराभिः साध्वीभिर्मथनं पृथक्।  
नात्र शूद्रां नियुञ्जीत न द्रोहद्वेषकारिणीम्।  
नाशासनस्यां नान्येन पुंसा च सह सङ्गताम्।  
ततः शक्तिवरा पश्चादासामन्यतमेव या।  
उपेतानाञ्चान्यतमा मन्थेदग्निं निकामतः”।

 इति। इदञ्चाधानमनग्नावग्रजे सति न कर्त्तव्यम्, – कर्त्तव्यञ्चानग्नावप्यग्रजे क्लीबादौ सत्यपि, निर्दोषेऽपि तस्मिंस्तदनुमत्या, इत्यप्याह स एव।

“आधानकाला ये उक्तास्तथा याश्चाग्नियोनयः।  
तदाश्रित्याग्निमादध्यादग्निमानग्रजो यदि।  
दाराधिगमनाधाने यः कुर्य्यादग्रजाग्रिमः।  
परिवेत्ता स विज्ञेयः परिवित्तिस्तु पूर्व्वजः।  
परिवित्तिः परिवेत्ता च नरकं गच्छतो ध्रुवम्।  
अचीर्णप्रायश्चित्तौ तौ पादोनफलभागिनौ।  
देशान्तरस्थक्लीबैकवृषणानसहोदरान्।  
वेश्याऽतिसक्तपतितशूद्रतुल्यातिरोगिणः।  
जड़मूकान्धवधिरकुब्जवामनकुण्ठकान्।  
अतिवृद्धानभार्य्यांश्च कृषिसक्तान्नृपस्य च।  
धनवृद्धिप्रसक्तांश्चकामतः कारिणस्तथा।  
कुलटोन्मत्तचौरांश्च परिविन्दन्न दुष्यति।  
धनवार्द्धषिकं राजसेवकं कर्षकं तथा।  
प्रोषितञ्च प्रतीक्षेत वर्षत्रयमपि त्वरन्।  
प्रोषितं यद्यगृण्वानमन्दादूर्द्धं समाचरेत्।  
आगते च पुनस्तस्मिन् पादं तच्छुद्धये चरेत्”।

 इति।

“अग्रजः स्याद्यदाऽनग्निरधिकार्य्यनुजः कथम्?  
अग्रजानुमतः कुर्य्यादग्निहोत्रं यथाविधि”।

 इति।

“ज्येष्ठोभ्राता यदा तिष्ठेदाधानं नैव कारयेत्।  
अनुज्ञातस्तु कुर्वीत शङ्खस्य वचनं यथा

नाग्नयः परिविन्दन्ति न वेदा न तपांसि च।  
दारेण पारिविन्द्यं स्यात् पृथग्धर्मा हि ब्राह्मणाः।  
नामयः परिविन्दन्ति न यज्ञा न तपांसि च।  
न च श्राद्धं कनिष्ठस्य या च कन्या विरूपिका”।

 इति च। पितरि चानग्नावपि पुत्रस्याधानाधिकारी न व्याहन्यते। तदप्याह म एव।

“पितुर्यस्य च नाधानं कथं पुत्रस्तु कारयेत्?  
अग्निहोत्राधिकारोऽस्ति शङ्खस्य वचनं यथा”।

 इति। आधानपरिपाटीचाचार्यैरनुक्ताऽपि -

“परिधायाहतं वासः प्रावृत्त्य च यथाविधि”।

 इत्येवमादिकर्म्मप्रदीपवचनेभ्य एवावगन्तव्या। न त्वध्वर्युभ्योग्रहीतव्या।परोक्तत्वात्। प्रक्रियैव खल्वमावस्माकमिति॥१४॥\*॥

 उक्ता आधानकालाः। अथेदानीमग्नियोनयोवक्तव्याः। तास्त्रिभिः सूत्रैरभिधीयन्ते।

**वैश्यकुलाद्वाऽम्बरीषाद्वाऽग्निमाहृत्याभ्यादध्यात्॥१५॥**

 वैश्यस्तृतीयोवर्णः शुद्ध एवाभिमतः। तस्यास्य वैश्यस्य कुलात् गृहात्, वा, अम्बरीषात्; भ्राष्ट्रात् - यवादिभर्ज्जनपात्रात्, वा, अग्निमाहृत्य आनीय, अभ्यादध्यात् अभिसर्वतोभावेनादध्यादित्यर्थः। व्याख्यातौ वाशब्दौ। स स खल्वयमग्निर्हुतोच्छिष्टः संस्कृतो वा गृह्यतेऽविशेषादिति कर्कोपाध्यायाः॥१५॥\*॥

**अपि वा बहुयाजिन एवागाराद्व्राह्मणस्य वा, राजन्यस्य वा, वैश्यस्य वा॥१६॥**

 अपि वा— इत्यम्बरीषात् पक्षान्तरमुपदिशति। बहुभिः सोमैर्येनेष्टं स बहुयाजीत्याचक्षते। तस्यामुष्य बहुयाजिन एव। एवकारस्तदितरं व्यवच्छिनत्ति। ‘अगारात्’ गृहात्। ‘अग्निमाहत्याभ्यादध्यात्’ - इति सम्बध्यते। कस्य बहुयाजिनः?- इत्येतदाह। ‘ब्राह्मणस्य वा’ ‘राजन्यस्य’ – क्षत्रियस्य ‘वा’, ‘वैश्यस्य वा’। वाशब्दत्रयन्तुल्यव द्विकल्पार्थम्। वैश्यकुलात्- इति सामान्यतोऽभिहितं, तमेव वैश्यमिदानींबहुयाजितया विशिशिक्षुराचार्य्यः पुनर्वैश्य-ग्रहणञ्चकार। नात्र पुनरुक्तिः शङ्कनीया; - सामान्यप्राप्तस्य पुनर्विशेषकथनं खल्बपुनरुक्तमेवेत्याहुः। भवतु वा पुनरुक्तिराग्नेयद्विरुक्तिवदादरार्था। पुनरुक्तिः खल्वाचार्य्यस्यानुमतैवेति नैवात्र किमपि चोदनीयं भवति। तथाच गृह्यासंग्रहः।

“पुनरुक्तमतिक्रान्तं यच्च सिंहावलोकितम्।  
गौभिले ये न गृहन्ति न ते ज्ञास्यन्ति गौभिलम्”।

 इति।–अन्यैवाग्नियोनिर्वैश्यकुलमबहुयाजित्वेऽपीत्येवमर्थं पूर्व्वत्र वैश्यकुलग्रहणमित्यप्याहुः॥१६॥\*॥

**अपिवाऽन्यं[^1]
मथित्वाऽभ्याध्यात्॥१७॥**

[^1]: "इत्यमेव पाठः सर्वेषु सूत्रग्रन्थेषु। भट्टभाष्यब्राह्मणसर्व्वस्वयोरपि इत्यमेवेदं सूत्रमधारि। परिशिष्टप्रकाशे तु - ‘अपि वाऽरणिम्’- इतिलिखितम्।"

 अपि वा, - अथवा। अन्यम्-

“अश्वत्थोयः शमीगर्भः प्रशस्तोर्वीसमुद्भवः।

तस्य या प्राङ्मुखीशाखा वोदीची वोर्द्धगाऽपि वा”।

 इत्येवमादिकर्म्मप्रदीपोक्तंमन्थनयन्त्रम् - (पुंस्त्वं छान्दसम् )—अरणिं वा।

“परिधायाहतं वासः प्रावृत्य च यथाविधि।  
बिभृयात् प्राङ्मुखोयन्त्रमावृता वक्ष्यमाणया”।

 इत्येवमादिकया कर्मप्रदीपोक्तयैवावृता मथित्वा, अभ्यादध्यादग्निमिति वाक्यशेषः। मथित्वा अरणिं, अन्यम्— परिकीर्त्तिता–दपरमग्निमारणेयमिति वाऽर्थः। ‘अरणिप्रदानमेके”—इति। “आरणेयमुरुपुण्यकोषकामः” - इति च गृह्यान्तरदर्शनात्॥१७॥\*॥

**पुण्यस्त्वेवानर्द्धकोभवतीति॥१८॥**

 पुण्यः, पुण्यजनक एव, प्रकृतत्वादयमारणेयोऽग्निर्भववि। न तु ऋद्धिजनकोऽपीत्याह–अनर्द्धुकः, इति। ऋद्धिरिति ब्रह्मवर्च्चसादिकमुच्यते। तामृद्धिं न जनयतीत्यनर्द्धुकः। तुशब्दो वैशेष्यमवगमयत्यारणेयस्य।ब्राह्मणकुलादियोनयः खल्वग्नयो जनयन्तिब्रह्मवर्च्चमादिकम्, अयन्त्वारणयोन तथेत्यनर्द्धुक इत्याह। तथा च गृह्यान्तरम्। “ब्राह्मणकुलाद्ब्रह्मवर्च्चमकामोऽग्निमाहत्यादधीत, राजन्यादोजोवीर्य्यकामः, वैश्यात् पुत्रपशुकामः, अम्बरीषाद्धनधान्यकामः, आरणेयमुरुपुण्यकोषकामः” इति। कथन्तह्यारणेयोऽग्निर्विशिष्यतेऽनर्द्धुकत्वात्। नैष दोषः। उरुपुण्यकोषकारित्वादारणेयस्य उरुपुण्यकोषकारी खल्वारणेय एव भवतीति स एव विशिष्यते। स खल्वारणेयोऽग्निरुरुपुण्यकोषं कुर्व्वाणस्तेनैव ब्रह्मवर्च्चसादिकमपि कर्त्तुमर्हति। तदधीनत्वात्तेषाम्। अत एव स्मर्य्यते।

“न हि पुण्यकृतः किञ्चित्रिषु लोकेषु दुर्लभम्  
दुष्प्रापमपि येनाप्तं ब्राह्मण्यं गाधिसूनुना”।

 इति। स्वाधीना चेयमन्या योनिः पराधीना चान्या।दैवाच्चपुनराधातव्येऽग्नौपूर्व्वैवयोनिराश्रयितव्या भवति।

“पूर्वैव योनिः पूर्व्वाऽऽवृत्पुनराधानकर्मणि”।

 इति कात्यायनस्मरणात्। “पूर्वैवानुगतेऽग्नौ योनिः”—इति चगृह्यान्तरम्। तत्र च स्वाधीनत्वादेवान्त्ययोनिः सुलभा भवति। पराधीनानाञ्च योनीनां सुतरां दुर्लभत्वमिति पराधीनां पूर्वांयोनिमलभमानः पुनराधाता प्रत्यवेयादिति चारणेयोविशिष्यते। इतरेऽपि खल्वग्नयः कर्म्मणैवाधानेन ऋद्धिसाधनमित्ययमारणेयोऽपि काम्यैः स्वनिष्ठऋद्धिसाधनहोमैः शक्नोति प्रणाल्या ऋद्धिं साधयितुमित्यदोषः। अत एव कर्म्मप्रदीपे स्मरति भगवान् कात्यायनः।

“पुण्यमेवादधीताग्निं स हि सर्वैः प्रशस्यते।  
अनर्द्धकत्वं यत्तस्य काम्यैस्तम्नीयते शमम्”।

 इति। इतिरेतावत्य एवाग्नियोनय इति दर्शयति॥१८॥\*॥

यथाकामयेत, तथा कुर्य्यात्॥१९॥

 सत्स्वेतेषु आधानकालेषु, - सतीषु चैतास्वग्नियोनिषु। यथाकामयेतेच्छेदाधानकर्त्ता, तथा कुर्य्यादाधानमिति वाक्यशेषः॥१९॥\*॥

****

**स, यदेवान्त्यां समिधमभ्यादधाति, जायाया वापाणिं जिघृक्षन् जुहोति, तमभिसंयच्छेत्॥२०॥**

 स यथोक्तः कर्त्ता, यदेव यस्मिन्नेवाग्नौ। एवकारादितिकर्त्तव्यतान्तरव्यवच्छेदः। ‘अन्त्यांसमिधमभ्यादधाति’ - यस्मिन्नेव वा ‘जायायाः पाणिं जिघृक्षन् जुहोति’ - लाजादिकमर्थात्; तमग्निमभिसंयच्छेत् आभिमुख्येन धारयेत्, रक्षेदित्येतत्।

 अथैवमुत्तरसूत्रे ‘सएव’ - इत्यस्यैवाग्नेः परामर्शात् 'प्रेते वागृहपतौ' – इत्यादिकालाहितानामग्नीनांगृह्यत्वं न प्राप्नोति? नैष दोषः। यतः प्राधान्यात् खल्वाचार्य्यः ‘सएव’ इत्याह। तत एवारभ्य खल्वसौ ग्रहस्थोभवति। अन्यस्याप्यनगृह्यत्वं वास्तवमिति न शक्यं निवारयितुम्। स्मार्त्तः खल्वग्निरेवमभिधीयते।





परतरेण वा सूत्रेणैतत्संभंत्स्यते। कथं कृत्वा? यदेवान्त्यांसमिधमभ्यादधाति, यदेव च जायायाः पाणिं जिघृक्षन् जुहोति, तं होममभिसंयच्छेत् - अभिमुख्येन सम्यक् कुर्य्यात्, तेन चैव होमेनास्य प्रातराहुतिर्हुता भवतीति। सोऽयमित्थं परतरेणास्याभिसंबन्धः। अस्याञ्च वर्णनायामुत्तरसूत्रे'सएव' - इति पूर्व्वप्रकृतः सर्वोऽप्यग्निः परामर्ष्टव्यो भवति। कथं पुनरतिक्रम्य परसूत्रं परतरेण सूत्रेण संभंत्स्यते? “पानव्यापच्च तद्वत्” - दत्यादिवत्प्रतिक्रान्तसंबन्धस्याचार्य्यानुमतत्वादित्याह। कथं ज्ञायते?

“पुनरुक्तमतिक्रान्तं यच्च सिंहावलोकितम्।  
गौभिले ये न गृह्यन्ति न ते ज्ञास्यन्ति गौभिलम्”।

 इति - गृह्यासङ्गहवचनात्। उत्तरसूत्रएव वा 'सएव' - इति व्यवहितोऽपि सर्व्वोऽग्निः परामृश्यतामिति न किञ्चिदनुचितम्॥२०॥\*॥

**स एवास्य गृह्योऽग्निर्भवति॥२१॥**

 सयथोक्त एव न पुनरन्य इत्यन्यस्मिन्नग्नावस्य होमप्रतिषेधो गृह्याग्निसम्पाद्यकर्मस्वन्याहिते गृह्येऽपीति विज्ञायते। ‘अस्य’-आधातुः गृह्यो गृहार्थो गृह्यनामा वाऽग्निर्भवति। सोऽयमग्निरस्याधातुरेव गृह्यो भवति न पुनरन्यस्य इति वा सूत्रार्थः। तदेतत् सर्व्वमाह कात्यायनः।

“न ह्याहिताग्नेः स्वं कर्म्म लौकिकेऽसौ विधीयते”।

 इति।

“यस्याग्नावन्यहोमः स्यात् स वैश्वानरदैवतम्।  
चरुं निरूप्य जुहुयात् प्रायश्चित्तन्तु तस्य तत्”।

 इति।

“परेणाग्नौ हुते स्वार्थं परस्याग्नौ हुते स्वयम्”

 इति चैवमादि। अस्य चापवादः पुरस्तादेवोक्तः ब्रह्मचारी वेदमधीत्यान्त्यांसमिधमभ्याधास्यन्नित्यत्र॥२१॥०॥

**तेन चैवास्य प्रातराहुतिर्हुता भवतीति॥२२॥**

 तेनान्यसमिदाधानेनैव, न त्वन्येन।‘पाणि जिघृक्षन्’ इत्येतस्मिंश्च कल्पे, तेनैव लाजादिहोमेनेत्येतत्। चस्त्वर्थः,

“वैवाहिकेऽग्नौ कुर्वीत सायम्प्रातस्त्वतन्द्रितः।  
चतुर्थीकर्म्म कृत्वैतदेतच्छाय्यायनेर्मतम्”।

 इत्यस्मादपरोऽयं कल्पः -इति दर्शयति। चैवेति वा निपातसमुदायः। गृह्यपरिभाषाकद्भिरप्युक्तम्- “यदा अह्निविवाहहोमः,

तदा सायङ्काले होमारम्भः। यदा रात्रौ विवाहहोमः, तदा उत्तरेछुः सायङ्काले होमारम्भः”– इति।

“यस्मिन्नह्निविवाहः स्यात् सायमारभ्य तस्य तु।  
परिचर्य्यांविवाहाग्नेर्विदधीत स्वयं द्विजः।  
यदि रात्रौ विवाहाग्निरुत्पन्नः स्यात्तथा सति।  
उत्पन्नस्योत्तरस्याह्नः सायं परिचरेदमुम्”।

 इति च स्मृत्यन्तरम्।—“पाणिग्रहणादि गृह्यं परिचरेत्” इति च गृह्यान्तरम्। अस्याग्नेराधातुर्वा प्रातराहुतिर्हुता भवति। इतिराधानप्रकरणपरिसमाप्तिं द्योतयति॥२२॥०॥

**सायमाहुत्यपक्रम एवात ऊर्ध्वंगृह्येऽग्नौहोमोविधीयते॥२३॥**

 सायं हूयते इति सायमाहुतिः, सायमाहुत्या उपक्रम्यते आरभ्यंते यः, सोऽयं सायमाहुत्युपक्रमः।केषाञ्चिच्छाखिनामग्निहोत्रं यथा प्रातराहुत्या प्रातरारभ्यते, सायमाहुत्या च निस्तिष्ठते, न तथा कौथुमराणायनीयादीनामित्येतदेवकारेण दर्शयत्याचार्य्यः। तदत्र सायमाहुत्युपक्रमं प्रातराहुत्यन्तमेकमिदं कर्मेतिविज्ञायते। तदाह कात्यायनः।

“सायमादि प्रातरन्तमेकं कर्म प्रचक्षते”।

 इति। ततश्च येनैव हविषा—कृतेन वाऽकृतेन वा, दध्नावा पयसावा, सायं होमः कृतः, तेनैव प्रातर्होमोऽपि समापनीयः।

अपचारे स्वल्पकृतस्य कृतस्य वोपात्तस्य हविषस्तदनुकारिणाऽपरेणै हविषा प्रातर्होमःकर्त्तव्यो न पुनर्वैकल्पिकं मुख्यमपि हविरुपादेयम्। “सामान्यं तच्चिकीर्षा हि” – इति, “निर्देशात्तु विकल्पेयत् प्रवृत्तम्”– इति च सिद्धान्तात्। कर्मप्रदीपे कात्यायनोऽप्याह।

“यथोक्तवस्त्वसमाप्तौ ग्राह्यं तदनुकारि यत्।  
यवानामिव गोधूमा व्रीहीणमिव शालयः”।

 इति। अपवर्गविहितमप्यभिरूपभोजनम् प्रातराहुत्यनन्तरमेवेत्यवगन्तव्यम्। सोऽयं सायमाहुत्युपक्रम एव - ‘अतः’ अस्मादाधानकालात्, ‘ऊर्द्धे’– परतो, ‘गृह्योऽग्नौ’ यथोक्ते, हुयते इति ‘होमः- “तद्युक्ते श्रवणात् जुहोतिरासेचनाधिकः स्यात्”–इत्युक्त-लक्षणः, ‘विधीयते’ क्रियते। अत्र विशेषमाह गृह्यासंग्रहः।

“परमेष्ठीविभक्तश्च जुहयादक्षतान् सकृत्।  
प्रातस्तूष्णीं घृतंवाऽपि प्रातराहुत्युपक्रमः”।

 इति॥२३॥\*॥

**पुरा प्रादुष्करणवेलायाः सायं प्रातरनुगुप्ता अप-आहरेत् परिचरणीयाः॥२४॥**

 ‘पुरा’ पूर्व्वम्। कस्मात्? ‘प्रादुष्करणवेलायाः’-“पुराऽस्तमयादग्निं प्रादुष्कृत्य” – इत्यादिना वक्ष्यमाणायाः। ‘सायं प्रातः’- चशब्दः समुच्चयार्थोलुप्तवद् द्रष्टव्यः। सायं प्रातश्चेत्यर्थः। ‘अनुगुप्ता अप आहरेत्’। कृतभाष्यमेतत्। ‘परिचरणीयाः’ परिचर्य्यन्ते निर्व्वाह्यन्ते आचमनादीनि याभिरिति- “कृत्यल्युटोबहुलम्” इति वचनादनीयः करणे वेदितव्यः। याभिरद्भिराचमनपर्य्युक्षणादि परिचर्य्यते; ता इमाः परिचरणीया अपः, इति सम्बन्धः॥२४॥\*॥

**अपि वा सायम्॥२५॥**

 ‘अपि वा’ अथवा। ‘सायं’ (पूर्वज्ञाप्येतदुपादानात्) सायमेव। 'अपहरेत् परिचरणीयाः' - इति संबध्यते। मायमाहृताभिरेवाद्भिः सायं प्रातश्च परिचरेदित्यर्थः॥२५॥

**अपि वा कुम्भाडा मणिकादा गृह्णीयात्॥ २६॥**

 अपि वेत्याहरे दित्यपेक्षया विकल्पार्थः। अपि वा गृह्णेयादिति। कुम्भात् घटात् वा, मणिरेव मणिकः - तस्मान्मणिकादलिञ्चरात्, महतोजलभाण्डात् वा। वाशब्दद्वयं तुल्यवदनयोर्विकल्पार्थम्। ‘गृह्णीयात्’–प्रकृतत्वा दपः परिचरणीयाः। “निर्निक्तकरचरणमुखीपत्नी शिष्यो वाऽऽचम्य, कुम्भादेव अप उद्धृत्य दद्यात् ताभिः परिचरेत्” - इति भट्टभाष्यम्॥२६॥\*॥

**पुराऽस्तमयादग्निं प्रादुष्कृत्यास्तमिते सायमाहुतिं जुहुयात्॥२७॥**

 पुरा, पूर्वस्मिन् काले। कस्मात्? 'अस्तमयात्', सवितुरर्थात्। कात्यायनोऽप्याह।

“सूर्य्येऽस्तशैलमप्राप्ते षट्त्रिंशद्भिरथाऽङ्गुलैः।  
प्रादुष्करणमग्नीनां प्रातर्भासाञ्च दर्शनात्”।

 इति। तस्मिन्नेतस्मिन् काले। ‘अग्निं’ आहितं, 'प्रादुष्कृत्य' प्रकटीकृत्य, प्रज्वाल्येत्येतत्। ‘अस्तमिते’ – सवितरि।

“यावत् सम्यङ् न भास्यन्ते नभस्यृक्षाणि सर्व्वतः।  
न च लौहित्यमापैति तावत् सायञ्च हूयते”।

 इति कर्म्मप्रदीपपरिदर्शिते काले। ‘सायमाहुतिं’ ‘जुहुयात्’॥२७॥\*॥

**पुरोदयात् प्रातः प्रादुष्कृत्योदितेऽनुदिते वा प्रातराहुतिं जुहुयात्॥ २८॥**

 'पुरा' - 'उदयात्', सवितुः। तमिमं सामान्येनाभिहितं कालं विशिनष्टि 'प्रातर्' - इति।

“चतस्रोघटिकाप्रातररुणोदय उच्चते"।

 इति स्मृत्युक्तलक्षणे—इत्यर्थः। अतएव कात्यायनोऽपि –“प्रातर्भासाञ्च दर्शनात्” - इत्याह। तस्मिन्नेव खलु काले प्राची दिगरुणकिरणारुणीकृत सम्पद्यते। तदेतस्मिन् काले - 'प्रादुष्कृत्य' - प्रक्रान्तत्वादग्निम्। 'उदिते' – उद्गते रवौ।

“हस्तादूद्धं रविर्यावद्गिरिं हिला न गच्छति।  
तावद्धोमविधिः पुण्यो नान्योऽभ्युदितहोमिनाम्”।

 इति कर्म्मप्रदोपस्पष्टीकृतकाले इत्येतत्। अत्र, “अभ्युदित - इति अभिशब्दस्य सर्व्वतोभावार्थस्योपादानात् सम्पूर्णसूर्य्यमण्डलदर्शने उदितहोमो न त्वद्धोदितादावित्यवगन्तव्यम्”– इति परिशिष्टप्रकाशः। मैवम्। ऐदमर्थ्यानियमात्। न खल्वत्राभेरिदमर्थत्वे

किञ्चिन्नियामकमवगम्यते। अनेकार्थाः स्वल्वेवमादयः शब्दा लोके बहुलमुपलभ्यन्ते, तान्त्रिकैश्चानुमन्यन्ते। उपादानस्य चान्यार्थत्वात्। अत्रखल्वभ्युदितहोमिनामित्येतदन्यार्थमुपादीयते। किमर्थम्? तदुच्यते। तावदेव होमकालः पुण्योन पुनरन्य इत्येतत् खल्विह विधित्मितम्। तस्मात्तदर्थमिदमुपादानं नान्यद्विदधाति। यदि पुनरन्यदपि प्रतिपिपादयिषितमिहाभ्युपगम्यते, तर्ह्यर्थभेदाद्वाक्यं भिद्येत! अन्या खल्वस्य वाक्यस्य वचनव्यक्तिरनूद्यमानस्य, अन्यैव विधीयमानस्य। तस्मात् प्राप्तिरहितमन्यार्थमुपादानमिदमसाधकमस्या र्थस्य–सम्पूर्णसूर्य्यमण्डलदर्शने उदितहोमः – इति।

 तस्माद् यावदादित्योगिरिं हित्वा हस्तादूर्द्धंन गच्छति, उदितहोमिनां तावदेव होमकालः पुष्योन पुनरितोऽप्यधिकं गच्छति, इत्यमुमर्थं सूचयितुं कात्यायनोऽभ्युदितहोमिनामित्याह। स खल्वयम्, उदितहोमिनां नान्यः कालः - इति वक्तव्येऽन्यस्य कालस्यात्यन्तमननुज्ञानार्थमभ्युदितहोमिना मित्याह। कथन्नाम?ये तावदभ्युदितहोमिनस्तेषामपि यदा यावदादित्योहस्तादुईं न गच्छति तावानेव होमकालो न परस्तादपि, तदा किमु वक्तव्यमुदितहोमिनाम् – इति। सोऽयमभिशब्दोऽस्यार्थस्योपोद्बलको भवति। स खल्वयमभ्युदित होमोऽमन्नप्येवमर्थसिद्धवन्त्रिर्दिश्यते। सन्नेव वाऽनूद्यते। उदितहोमिन एव वा एवं निर्दिश्यन्ते - इति न किञ्चिदनुचितम्। तथाचोक्तम्।

"धात्वर्थं बाधते कश्चित् कश्चित्तमनुवर्त्तते।  
तमेव विशिनष्ट्यन्य उपसर्गगतिस्त्रिधा”।

 इति। अतएवाचार्य्यपुत्रेण रविविम्बस्य रेखामात्रदर्शन एवोदितहोमः कर्त्तव्यतयोपदिष्टः। तथा च गृह्यासंग्रहः।

“उदितेऽनुदिते चैव समयाध्युषिते तथा।  
सर्व्वथा वर्त्तते यज्ञ इतीयं वैदिकी श्रुतिः।  
रात्रेः षोड़शमे भागे ग्रहनक्षत्रभूषिते।  
अनुदयं विजानीयाद्धोमं तत्र प्रकल्पयेत्।  
ततः प्रभातसमये नष्टे नक्षत्रमण्डले।  
रविविम्बं न दृश्येत समयाध्यषितं स्मृतम्।  
रेखामात्रन्तु दृश्येत रश्मिभिश्च समन्वितम्।  
उदयं तं विजानीयाद्धोमं कुर्य्याद्विचक्षणः”।

 इति। स खल्वयमाचार्य्यपुत्रः "उदिते जुहोति अनुदिते जुहोति समयाध्युषिते जुहोति" इति श्रुतिमनुसरन् प्रातर्होमस्य कालत्रयमुक्तवान्। आचार्येण तु समयाध्युषितकालस्यानुदित काल एवान्तर्भावं पश्यता कालद्वयमुक्तम्। अतोनानयोः पितापुत्रवचसो विरोधः शङ्कनीयः। एवञ्चास्माकमुदितहोमो यदा रश्मिसमन्वितं रविविम्वं रेखामात्रं दृश्यते तदैवोपक्रम्य रविरुदयगिरिं हित्वा यावद्धस्तादूर्ध्वंन गच्छति, तावति काले समापनीय इत्याचार्यपुत्रकात्यायनवचनाभ्यां सिध्यतीतिपरिशिष्टप्रकाशव्याख्यानमम्म च्छास्त्रविरुद्धमेवेति सुधीभिरवधेयम्। पांशतुषारादिभिरन्तरिते रवौ यत् कर्त्तव्यं, तदप्याह कात्यायनः।

"रजोनीहारधूमाभुवृक्षाग्रान्तरिते रवौ।  
सन्ध्यामुद्दिश्य जुहुयात् व्रतमस्य न लुप्यते”।

 इति। 'अनुदिते' – उदयमप्राप्ते, 'वा', रवौ, 'प्रातराहुतिं' 'जुहुयात्'। वाशब्दादुदितानुदितहोमयोवैकल्पिकत्वं दर्शयति। एकश्चात्र वाशब्दः श्रूयते–अनुदिते वा - इति। सोऽयमनुदितहोमोनोदितहोमेन तुल्यवद्विकल्प्यते। कस्मात्? वाशब्दद्वयाश्रवणात्। न खलु'दर्शे वा पौर्णमासे वा - इत्येवमादिवदिह तथात्वावबोधकं वाशब्दाददयमस्त। स खल्वयमुदितहोमोऽन्यस्मात् प्रशस्यते राणयनीयकौथुमादीनामि त्यवगम्यते।

 यश्चानुदिते जुहोति, स चेन्न शक्नोत्यनुदिते होतुं; जातु चित्कुतश्चित् प्रतिबन्धात्, – प्रतिपात एवास्थ प्रातराजतेर्भवति, न शक्तोऽप्युदिते जुहुयात्। कस्मात्? 'उदितेऽनुदिते वा' - इति विकल्पश्रवणात्। विकल्पे च नोभयः शास्त्रार्थः - इति तन्त्रस्थितिः। श्रुतिश्चास्यामेव दशायामुदितहोमं निन्दति। “श्यावोऽस्याहुतिमभ्यवहरति य उदिते जुहोति" - इति। “यथाऽतिथये प्रद्रुताथानमाहरेयुस्तादृक् तत्, यदि उदिते जुकति”–इति चैत्रमादिका।नाह च भगवानचपादः–“अभ्युपेत्य कालभेदे दोषवचनात्" इति। जैमिनिरपि – “प्रक्रमाद्वा नियोगेन" - इति। यस्य च प्रातराहुतेरतिपातो भवति, स प्रायश्चित्तं कृत्वा गौणकाले तां जुहुयात्॥२८॥\*॥

इतिमहामहोपाध्यायराधाकान्तसिद्धान्तवागौशभट्टाचार्थ्यात्मज श्रीचन्द्रकान्ततर्कालङ्कारभट्टाचार्य्यस्यकृतौ गोभिलीयगृह्यसूत्रभाष्ये प्रथमप्रपाठकस्य प्रथमः खण्डः॥०॥

————

**गोभिलीयगृह्यसूत्रे**

प्रथमप्रपाठके द्वितीयः खण्डः।

![](../books_images/U-IMG-17085213437ee.png)

 यज्ञोपवीतमाचमनञ्च खल्वङ्गं कर्मणामित्येतदवगतं- 'यज्ञोपवीतिनाऽऽचान्तोदकेन कृत्यम्' इत्यत्र। अथेदानींतदुभयमपि क्रमेण व्याचिख्यासुः शिष्यानुजिघृक्षया, यज्ञोपवीतन्तावदा।

**यज्ञोपवीतं कुरुते सूत्रंवस्त्रं वाऽपि वा कुशरज्जुमेव॥१॥**

 यज्ञोपवीतं कुरुते, कुर्वीत-- धारयेदित्येत्। विध्यर्थे लट्। कीदृशान्तात्? - इत्याह – 'सूत्रम्' सूत्रनिर्मितम्।

"यज्ञोपवीतं कुर्वीत सूत्रेण नवतान्तबम्"।

 इति।

“त्रिवृदूर्द्धवृतं कार्यं तन्तुत्रयमधोवृतम्।  
त्रिवृतञ्चोपवीतं स्यात्तस्यैको ग्रन्थिरिष्यते"।

 इति च गृह्यसंग्रहकर्मप्रदीपोक्तलक्षणमित्यर्थः। अत्र च-

"पृष्ठवंशे च नाभ्याञ्चधृतं यद्विन्दते कटिम।  
तद्धार्य्यमुपवीतं स्यानातोलम्बं न चोच्छ्रितम्”।

 इति कर्मप्रदोपवचनात्।

"गोभिर्बालपवित्रण धार्य्यमाणेन नत्यशः।  
न स्पृशन्तीह पापानि श्रियं गात्रेषु तिष्ठति”।

 तथा,

“स्तनादूर्द्धमधोनाभेर्न कर्त्तव्यं कथञ्चन।  
स्तनादू श्रियं हन्ति नाभ्यधस्ताद्धनचयः”॥

 इति गृह्यसंग्रहवचनात्।

"कार्पासमुपवीतं स्याद्धिप्रस्योर्द्धवृतं त्रिवृत्।  
शणसूत्रमयं राज्ञो वैश्यस्याविकसौत्रिकम्”॥

 इत्येवमादि स्मृत्यन्तरेभ्यश्च विशेषोऽवगन्तव्यः। मुख्यश्चायं पक्षः, दूर वाशब्दाभावात् उत्तरत्र च वाशब्दाम्नानात् - इति भट्टनारायणप्रभृतयः। यच्च - "वाससायज्ञोपवीतानि कुरुते, तदभावे त्रिवृतासूत्रेण इति निगमपरिशिष्टवाक्यम्। तत्र यज्ञोपवीतपदमुत्तरीयंतद्भूर्भविन्यासविशेषलाभार्थम्। यथा “उपमद्भिश्चरित्वा मासमेकमग्निहोत्रं जुहोति" - इति कौण्डपायिनामयनेऽग्निहोत्रपदमग्निहोत्रधर्मप्राप्त्यर्थं गौणम्। एवमिहापीत्य दोषः। एवं बहूनि वचनान्याञ्जस्येनोपपत्स्यन्ते। अन्यथा अस्मादेव वाक्यात्तानि वस्त्रालाभविषयाणि वक्तव्या नि। न चैतदुचितम् ! कस्मात्?

“विरोधो यत्र वाक्यानां प्रामाण्यं तत्र भूयसाम्”।

 इति स्मरणात्। अतएव स्मर्य्यते।

“यथा यज्ञोपवीतञ्च धार्य्यते च द्विजोत्तमैः।  
तथा सन्धार्य्यतेयत्नादुत्तराच्छादनं परम्॥

 इति।

“यज्ञोपवीते द्वे धार्य्येश्रौतस्मार्त्तेषु कर्मसु।  
तृतीयञ्चोत्तरीयार्थं वस्त्रालाभे तदिष्यते”॥

 इति चैवमादि। परिशिष्टप्रकाशेऽप्युक्तम्-“यज्ञोपवीतानीत्युत्तरौये गौणं तर्भविन्यास विशेषप्राप्त्यर्थम्” – इति। अथवा। अस्माकं सूत्रं मुख्यं वस्त्रमनुकल्पः, वैपरीत्यमन्येषामित्यदोषः।

 ‘वस्त्रं वा’ – अरण्यादावुपवौतनाशे सूत्रलाभासम्भवात्, यज्ञोपवीतं कुरुते। अन्यथा व्युपवीतस्य मेहनादावनर्थः स्यात्।

“पिवतोमेहतश्चापि भुजतोऽनुपवीतिनः।  
प्राणायामत्रिकं षट्कं नवकञ्च यथाक्रमम्”।

 इति स्मरणात्। न खलु समुद्भूतवेगानाममोषां विसर्गे क्षणमपि विलम्बः सम्भवति, वेगप्रतिघात प्रतिषेधाच्च,-दृत्यन्यदेतत्।

 'अपि वा ' - अथवा – (चौरादिभिर्वस्त्रस्याप्यपहारेऽरण्यादौ ) 'कुशरज्जुमेव' यज्ञोपवीतं कुरुते। एव -शब्दोयज्ञोपवीतकरणं नियमति। कर्णाङ्गमेव यज्ञोपवीतं मन्यमानः, तस्मादन्यत्रायज्ञोपवीतौप्रत्यवैतीत्यर्थः। तदत्र यज्ञोपवीतं विहितं पुरुषार्थं, यस्य कर्म्मसंयोगः पुरस्तादुक्तः। तदेतत् कात्यायनेनाप्युक्तम्।

"सदोपवीतिना भाष्यंसदा बद्धभिखेन च।  
विशिखो व्युपवीतश्च यत् करोति न तत्कृतम्”।

 इति। वक्ष्यमाणसूत्रपरिभाषितस्य यज्ञोपवीतिनः कर्मार्थत्वे त्वेतत् पुरुषार्थमात्रमित्यवगन्तव्यम्॥१॥\*॥

 तस्यैव खल्विदानींयज्ञोपवीतस्य विन्यासविशेषः परिभाष्यते द्वाभ्यां विनियोगविशेषविवक्षया।

**दक्षिणं बाहुमुद्धृत्य शिरोऽवधाय सव्येऽँसे प्रति**

**ष्ठापयति दक्षिणं कक्षमन्ववलम्बं भवत्येवं यज्ञोपवीती भवति॥२॥**

 दक्षिणं सव्येतरं बाहुं भुजमुद्धृत्योत्क्षिप्य, शिरोमूर्द्धानमवधायवेष्टयित्वा, 'सव्ये' दक्षिणेतरे – वामे, अंसे स्कन्धे इत्यर्थः। प्रतिष्ठापयति स्थापयति, – यज्ञोपवीतम्। (तथा सति) दक्षिणं कक्षं बाहुमूलकोटरप्रदेणं, अनु-अधः, अवलम्ब लम्बमानं भवति यज्ञोपवीतमर्थात्। पुरुषस्लेवमनेन प्रकारेण यज्ञोपवती भवति।

 सेयंपरिभाषा कर्मार्था। न खल्वयमपूर्व्वस्य यज्ञोपवीतित्वस्य विधिः, - अपि तु संज्ञाविधिरेषः ‘एवं यज्ञोपवीतो भवति' इति। कस्मात्? पक्षान्तरे वाक्यभेदात्। अपूर्व्वस्ययज्ञोपवीतित्वस्याय विधिरित्येतस्मिन् पक्षे भिद्येत वाक्यम्। कथम्? यज्ञोपवीती भवेत्, सचैवं भवति इति वचनव्यक्तिभेदात्। न च विशिष्टो विधिः सम्भवति, प्राप्तत्वात् यज्ञोपवीतस्य, अप्राप्तत्वाच्च विन्यामविशेषस्य विध्यनुवादवैषम्यापत्तेः। श्रुत्या चैवमवगमात्।च खल्वेवमवगम्यते-संज्ञाविधिरेवैषः-- इति। एवं यज्ञोपवीती भवतीति वचनमेवं खल्वाञ्जस्येनोपपद्यते। न ह्यत्र यज्ञोपवीतो भवेदित्याम्नायते, किन्तर्हि? - एवम् अनया रीत्या यज्ञोपवीती भवति इति।

 ननु यज्ञोपवीतं कुरुते इति पुरुषार्थं यज्ञोपवीतमनूद्य तस्य विन्यासविशेषः परिभाष्यते - 'एवं यज्ञोपवीती भवति' इति। ' एवं प्राचीनावीती भवति' इति च। एवन्तर्हि मन्मतमेवानुजानाति

भवान्। – यज्ञसूत्रमात्रं पुरुषार्थः, विन्यासविशेषस्तु कर्मार्थः- इति। परमार्थतोऽपि, 'यज्ञोपवीतं कुरुते' - इति सूत्रयित्वा, एवं यज्ञोपवीती भवति' - इति, 'एवं प्राचीनावीतीभवति' - इति सूत्रयत आचार्य्यस्यास्मदुक्त एवार्थे स्वरसोऽवगम्यते। तदिदमभिहितमस्माभिः- “यज्ञोपवीतिनाऽऽचान्तोदकेनकृत्यम्" इत्यत्र॥२॥\*॥

** सव्यं बाहुमुद्धृत्य शिरोऽवधाय दक्षिणेऽँसे प्रतिष्ठापयति, सव्यं कक्षमन्ववलम्बं भवत्येवं प्राचीनावीती भवति॥३॥**

 सव्यं वामम्। व्याख्यातमन्यन्। यज्ञोपवीतिना कृत्यमित्येतत् व्याचिख्यासुराचार्य्यः प्रथमं यज्ञोपवीतमुपदिश्य तस्यैव विन्यासविशेषेण यज्ञोपवीतित्वं प्राचीनावीतित्वञ्चाभिदधानोयज्ञोपवीतमस्यास्तीत्यमुमेवार्थं तत्रावगमयति। भाष्यकल्पः खल्वयं खण्डो यज्ञोपवीतिनाऽऽचान्तोदकेन कृत्यमित्यस्य सूत्रस्य॥३॥\*॥

 यदर्थं विन्यासविशेषः परिभाषितः स विनियोगविशेष इदानीमभिधीयते।

** पितृयज्ञे त्वेव प्राचीनावीतीभवति॥४॥**

 पितृभ्यः, पितृणां वा, यज्ञः- “यजतिचोदना द्रव्यदेवताक्रियं समुदाये कृतार्थत्वात्" - इत्यु्क्तलक्षणः, तस्मिन्पितृयज्ञे पितृकर्मणीत्येतत्। तुशब्दश्चशब्दार्थोऽन्यदपि समुच्चिनोति। तदाह कात्यायनः।

“दक्षिणं पातयेज्जानु देवान् परिचरन् सदा।  
पातयेदितरज्जानु पितॄन् परिचरन्नपि”।

 इति। अथवा।तुशब्दः पितृयज्ञादन्यत् व्यवच्छिनत्ति। तेनान्यत्र विशेषशास्त्रात् मर्व्वच यज्ञोपवीतीभवतीति गम्यते। पितृयज्ञमात्रेप्राचीनावीतित्वमभिदधानः खल्वाचार्योऽर्थादन्यत्र यज्ञोपवीतित्वं दर्शयति। एकः शाब्दोऽपरः खल्वार्थोऽप्यर्थो भवति। कर्म्मार्थश्च विन्यासविशेषः पितृयज्ञेऽवकाशमलभमानोऽन्यत्र निविशते। अर्थापत्तिरपि पञ्चमी प्रमाणानामिति हि तन्त्रस्थितिः। अन्यच्च पुरस्तादुक्तम्। एवशब्दश्च पिञ्चे कर्मणि प्राचीनावीतित्वं नियमयति। स्मरति च भगवान् मनुः।

“प्राचीनावीतिना सम्यगपमव्यमतन्द्रिणा।  
पिञ्चमानिधनात् कार्य्यं विधिवद्दर्भपाणिना”।

 इति॥४॥\*॥

 यज्ञोपवीतिना कृत्यमित्येतयाख्यातम्। आचान्तोदकेन कृत्यमित्येतदिदानींव्याख्यायते।

** उदगग्नेरुत्सृप्यप्रक्षाल्य पाणी पादौ चोपविश्य त्रिरात्रामेत् द्विःपरिमृजीत॥५॥**

 अग्निसाध्यम्य सायंप्रातर्होमस्यप्रकृतत्वात्-गृह्यकर्मणाञ्च प्रायेणाग्निमाध्यत्वात्, उदगग्नेरित्याह। उदगुत्तरतः। कस्य? अग्नेः। उत्सृष्योत्क्रम्य। सर्पतिर्गच्छतिकर्मा। गत्वेत्येतत्। प्रक्षाल्याद्भिः, पाणी हप्तौ, पादौ चरणौ च।देवलम्तत्र विशेषं स्मरति।

“प्रथमं प्राङ्मुखः स्थित्वापादौ प्रक्षालयेच्छनैः।  
उदङ्मुखो वा दैवत्ये पैतृके दक्षिणामुखः”।

 इति। आपस्तम्बस्त्वाह। “प्रत्यक् पादावसेचनम्" इति। क्रमश्च पादप्रक्षालने – “सव्यं पादमवनेनिजे इति सव्यं प्रक्षालयेत्, दक्षिणं पादमवनेनिजे इति दक्षिणं प्रचालयेत्” इति लिङ्गदर्शनादवगन्तव्यः। “भव्यं प्रक्षाल्य दक्षिणं प्रक्षालयति" - इति च ह्यान्तरम्।–'उपविश्य' -

“अन्तर्जानु शुचौ देशे उपविष्ट उन्मुखः।  
प्राग्वा ब्राह्मण तीर्थेन द्विजोनित्यमुपस्पृशेत्”।

 इति स्मृत्यन्तरोक्तप्रकारेणेत्यर्थः। गृह्यासंग्रहोऽप्याह,

“होमः प्रतिग्रहोदानं भोजनाचमनानि च।  
अवहिर्जानु कार्य्याणि साङ्गुष्ठान्येवमाचरेत्"।

 इति। 'त्रिः' – त्रिवारं, 'आचामेत्'–'प्राचान्तोदकेन कृत्यम्' इत्यस्य परिदर्शकतया– 'अप' इति वाक्यशेषः। “त्रिः पिबदम्बुवीक्षितम्”– इति च कृत्यन्तरम्। अत्र त्रिराचामेदित्यभिदधानआचार्य्यः–त्रिरभक्षणमाचमनम न्यदितिकर्त्तव्यतेति दर्शयति मन्वर्थबुफावल्यामप्येवम्। 'द्विः' वारद्वयम्, 'परिमृजीत'-

“संवृत्याङ्गुष्ठमूलेन द्विःप्रमृज्यात्ततोमुखम्”।  
इति स्मरणान्मुखमङ्गुष्ठमूलेन प्रमृज्यादित्यर्थः॥५॥\*॥

पादावभ्युक्ष्य शिरोऽभ्युक्षेत्॥६॥

 अद्भिरिति सामर्थ्यात्। ऋज्वन्यत्। विसमासकरणं पादाभ्युक्षणशेषेण शिरोऽभ्यक्षणनिषेधार्थमिति भट्टभाष्यम्॥६॥\*॥

**इन्द्रियाण्यद्भिः सँस्पृशेत्॥७॥**

**** इन्द्रियाणि, इन्द्रियानाममूर्त्तत्वात् इन्द्रियायतनानि गोलकानि, अद्भिः करणभूताभिः, उदकाल हस्तेनेत्येतत्। प्रतीन्द्रियमित्यर्थः। संस्पृशेत्' सम्यक् स्मृत्यन्तरोक्तप्रकारेण स्पृशेत्॥७॥\*॥

 कानि तानि इन्द्रियाणि? - इत्यत आह।

**अक्षिण नासिके कर्णाविति॥८॥**

 अक्षिणी, चक्षुषी। नासिके, नामाच्छिद्रे। कण, श्रोत्रे। 'संस्पृशेत्' इति सम्बध्यते। इतिरन्यदपि कृत्यन्तरोक्तं समुच्चिनोति। उपन्यासमात्रमेवेदम्। क्रमश्च शास्त्रान्तरीय एव भवति। तदाहदक्षः।

“प्रक्षाल्य पाणीपादौ च त्रिः पिबेदम्बु वीक्षितम्।  
संवृत्याङ्गुष्ठमूलेन दिः प्रसृज्यात्ततो मुखम्।  
संहत्य तिसृभिः पूर्व्वमास्यमेवमुपस्पृशेत्।  
अङ्गुष्ठेन प्रदेशिन्या घ्राणं पश्चादनन्तरम्।  
अङ्गुष्ठानासिकाभ्याञ्च चक्षुःश्रोत्रेपुनः पुनः।  
नाभिं कनिष्ठाङ्गुष्ठेन हृदयन्तु तलेन वै।  
सर्व्वाभिश्च शिरः पश्चाद्बाहूचाग्रेण संस्पृशेत्”।

 इति। नन्वाचार्येण क्रमस्याक्तत्वात् पाठक्रमेणैवानुष्ठानं कुतो स्यादिति चेत्। उच्यते।

 दक्षसंहिता किल परिशिष्टकल्पा मून्यन्तरीयग्रन्थानामिति तदुक्तक्रमग्रहणं न दोषाय। तथाचोक्तंतेनैव,

“उक्तंकर्म्म क्रमोनोक्तोन कल्पो मुनिभिः स्मृतः।  
द्विजानान्तु हितार्थाय दक्षस्तु स्वयमब्रवीत्”।

 इति। अतएव सर्व्वमेतत् स्पष्टयति कर्म्मप्रदीपे कात्यायनः।

“त्रिः प्राश्यापोद्धिरुन्मृष्य मुखमेतानुपस्पृशेत्।  
आस्यमासाक्षिकर्णांश्चनाभिवक्षःशिरोऽंसकान्।  
संहताभिस्त्र्यङ्गुलीभिरास्यमेवमुपस्पृशेत्।  
अङ्गुष्ठेन प्रदेशिन्या घ्राणञ्चैवमुपस्पृशेत्।  
अङ्गुष्ठानामिकाभ्याञ्च चक्षुः श्रोत्रं पुनः पुनः।  
कनिष्ठाङ्गुष्ठयोर्नाभिं हृदयन्तु तलेन वै”।

 इति॥८॥\*॥

****

**यद्ययन्मीमास्यस्यात्तत्तदद्भिः स स्पृशेत्॥९॥**

 यत् यत्, इन्द्रियमन्यद्वाऽङ्गं, ‘मीमांस्यं’-मीमांसाविचारः इदं शुद्धं जातं न वेति सन्देहनिरामाय, विचार्य्यं- विचारार्हंभवति, तत्तदद्भिरुदकेन, संस्पृशेत्– प्रक्षालयेत्, न तु संशयनिरामाय विचारं कुर्य्यादित्यर्थः॥८॥\*॥

**तत्रैतदाहुः॥१०॥**

 तत्र तस्मिन्नाचमने, एतत् वक्ष्यमाणमाहुर्ब्राह्मणवाक्यानीतिवाक्यशेषः। सूत्रञ्चेदमाभासान्तं शिष्याणां सुखावबोधार्थं भवति॥१०॥\*॥

**नोपस्पृशेद्व्रजन्॥११॥**

 न उपस्पृशेदाचामेत्, व्रजन्। व्रजतिर्गच्छतिकर्मा। गच्छन्नित्यर्थः॥११॥\*॥

**न तिष्ठन्॥१२॥**

 न – “उपस्पृशेत्” इति सम्बध्यते प्रतिवाक्यमितः प्रभृति। 'तिष्ठन्' – ऊर्द्धः सन्॥१२॥\*॥

**न हसन्॥१३॥**

 न, स्मयमानः- इतिभट्टभाष्यम्। न हास्यं कुर्व्वन्नितिफलितार्थः॥१३॥\*॥

**न विलोकयन्॥१४॥**

 इतस्ततः किञ्चन विलोकयन्नोपस्पृशेत्॥१४॥०॥

**नाप्रणतः॥१५॥**

 उपविष्टोऽप्यप्रणतोऽनवनतपूर्व्वकायीनोपस्पृशेत्, उच्छिष्टानामपामङ्गेषुपातसम्भवादित्यभिप्रायः॥१५॥०॥

**नाङ्गुलीभिः॥१६॥**

 न उपस्पृशेदङ्गुलीभिर्ध्वमुदकमुत्क्षिप्येत्यर्थः॥१६॥०॥

**नातीर्थेन॥१७॥**

 तीर्थादाचमनार्थशास्त्रविहिताद् यदन्यत्तदतीर्थमित्युच्यते। पर्य्युदासार्थः खल्वयं निपातः। तेनातीर्थेन पित्र्येण नोपस्पृशेत्। स्मरति च भगवान् मनुः।

“ब्राह्मेण विप्रस्तीर्थेन नित्यकालमुपस्पृशेत्।  
कायत्रैदशिकाभ्यां वा न पित्र्येण कदाचन”।

 इति। तान्येतानि तीर्थानि -

“कनिष्ठादेशिन्यङ्गुष्ठमूलान्यग्रं करस्य च।  
प्रजापतिपितृब्रह्मदेवतीर्थान्यनुक्रमात्”।

 इति स्मृत्यन्तरादवगन्तव्यानि॥१७॥०॥

न सशब्दम्॥१८॥

 सशब्दं यथा भवति, न तथोपस्पृशेत्॥१८॥०॥

नानवेक्षितम्॥१९॥

 अनवेक्षितमदृष्टमुदकं नोपस्पृशेत्।

"रात्राववीक्षितेनापि शुद्धिरुक्ता मनीषिभिः”।

 इति स्मरणात्र रात्रावेतन्नियम इति वदन्ति॥१९॥०॥

न वाह्याँसः॥२०॥

 जानुभ्यां वाह्यौ– वहिष्कृतावंसौ- “अन्तरूर्व्वोररत्नीकृत्वा त्रिरपोहार्द्दीपिबेत्”—इति स्मृत्यन्तरदर्शनात् - हस्तौ यस्य, सोऽयं वाह्यांसो नोपस्पृशेत्॥२०॥०॥

नान्तरीयैकदेशस्य कल्पयित्वोत्तरीयताम्॥२१॥

 अधःपरिधानमन्तरीयमित्याचक्षते। तस्यान्तरीयस्य, - एकदेशस्यावयवस्य, उत्तरीयतां कल्पयित्वा।एकवासा इत्येतत्॥२१॥०॥

**नोष्णाभिः॥२२॥**

 न, उपस्पृशेत् – उष्णाभिः, वहितप्ताभिरद्भिर्नपुनर्धतप्ताभिरपीत्यर्थः।

"उदकेनातुराणा ञ्च तथोष्णेनोष्णपायिनाम्”।

 इति स्मृत्यन्तरदर्शनादनातुरः पुरुष इति वाक्यशेषः॥२२॥

**न सफेनाभिः॥२३॥**

 अद्भिरित्येव॥२३॥०॥

**न च सोपानत्कः क्वचित्॥२४॥**

 चकारोऽप्यर्थे भिन्नक्रमो द्रष्टव्यः। उपानहौ प्रसिद्धे, ताभ्यां सहितः पुरुषः सोपानत्क इत्युच्यते। सोऽयं सोपानत्कः, क्वचिच्चकस्याञ्चिदप्यवस्थायाम्

“राज्ञां गुरूणां देवानां न दुस्थेदन्तिके चरन्।  
आजानुपत्रचरणस्तथाऽऽचमनकर्मणि"।

 इति स्मृत्यन्तरोक्तायामपि। नोपस्पृशेत्। सोऽयं कौथुमादीनां विशेषविधिः। भट्टभाष्ये विदं स्मृत्यन्तरमस्यापवादतया वर्णितम्॥२४॥०॥

**कासक्तिकः॥२५॥**

“शिरः प्रावृत्य कण्ठं वा मुक्तकच्छशिखोऽपि वा।  
अकृत्वा पादयोः शौचमाचान्तोऽप्यश्शुचिर्भवेत्”।

 इति स्मृत्यन्तरदर्शनात्- 'के,' शिरसि, आसक्तिकाआवेष्टिका

कृता येन, सोऽयं कासक्तिकः कृतशिरोवेष्टनः। ‘नोपस्पृशेत्' इति सम्बध्यते। बद्धपरिकरः कञ्चुकीचैवमुच्यते इत्यप्याहुः॥२५॥०॥

**गले बद्धः॥२६॥**

 गलावलम्बितवासाः, प्रावृतोत्तरासङ्ग इत्येतत्। 'नोपस्पृशेत्'—इत्यनुवर्त्तते॥२६॥०॥

**चरणौ न प्रसार्य्य च॥२७॥**

 चरण पादौ,प्रसार्य्यवितत्य। चशब्दः-

"नासनारूढचरण आचामेन्नजपेत् क्वचित्”।

 इति स्मृत्यन्तरोक्तंसमुच्चिनोति। तेन, तथाविधश्च न, उपस्पृशेत्॥२७॥०॥

**अन्ततः प्रत्युपस्पृश्य शुचिर्भवति॥२८॥**

 अन्ततोयथोक्ताचमनात् परतः, प्रत्युपस्पृश्यस्पृष्ट्वोदकं पाणिना, शुचिर्भवति पुरुष इत्यर्थः। अन्ततोमध्यत इन्द्रियायतनान्युपस्पृश्य शुचिर्भवति, न पार्श्वत इत्यन्ये॥२८॥

**हृदयस्पृशस्त्वेवाप आचामेत्॥२९॥**

 हृदयं याः स्पृशन्ति, ता इमा हृदयस्पृश एवाप आचामेदिति हृदयस्पृश आपोनियम्यन्ते। तुशब्दश्चशब्दार्थः-

“हृद्गाभिः पूयते विप्रः कण्ठगाभिस्तु भूमिपः।  
वैश्योऽद्भिः प्राशिताभिश्च शूद्रः स्पृष्टाभिरन्ततः”।

 इति स्मृत्यन्तरोक्तंसमुच्चिनोति॥२९॥०॥

**उच्छिष्टोद्दैवातोऽन्यथा भवतीति॥३०॥**

 उच्छिष्टोह किल इत्यैतिह्यार्थकोऽनर्थको वा निपातः। उच्छिष्ट एव न शुद्ध इत्यर्थः। अतोऽस्मात् यथोक्तात् विधेरन्यथाऽन्येन प्रकारेणाचान्तोऽपि भवति। इतिर्ब्राह्मणवाक्यममाप्तिं द्योतयति॥३०॥०॥

**अथ प्रत्युपस्पर्शनानि॥३१॥**

 अथोपस्पर्शानन्तरं प्रति पुनरुपस्पृश्यन्ते येषु निमित्तेषु, तानीमानि प्रत्युपस्पर्शनानि द्विराधमननिमित्ता नीत्येतत्। वक्ष्यन्तेइति वाक्यशेषः॥३१॥०॥

**सुप्त्वा, भुक्त्वा, क्षुत्वा, स्नात्वा, पीत्वा, विपरिधाय च, रथ्यामाक्रम्य, श्मशानच्चाचान्तः पुनराचामेत्॥३२॥**

 सुप्ता - निद्रामासेव्य, भुक्त्वा– भक्षयित्वा, – किञ्चिद्भक्ष्यमित्यर्थात्, क्षुत्वा - क्षुतं कृत्वा, स्नात्वा - आप्लुत्य, पीत्वा- पेयमुदकादि, विपरिधाय वासः। चः समुच्चये।

“होमे भोजनकाले च सन्ध्ययोरुभयोरपि।  
आचान्तः पुनराचामेद्वासोविपरिधाय च”।

 इत्येवमादिस्मृत्यन्तरोक्तंसमुच्चिनोति। रथ्या प्रतोली विभिखेत्यनर्थान्तरम्। तामाक्रम्य, शवानां शयनं श्मशानम्, चकारादाक्रम्येत्यनुषज्यते। आचान्तः कृताचमनः सन् पुनर्भूय आचामेदिति द्विराचमनमेषु निमित्तेषु कर्त्तव्यमन्यत्र कर्मकालात्। तथाच स्मृत्यन्तरम्।

“क्षुते निष्ठीविते सुप्ते परिधानेऽश्रुपातने।  
कस्य एषु नाचामेद्दक्षिणश्रवणं स्पृशेत्”।

 इति। अतएव,

“चुते निष्ठीवने चैव दन्तोच्छिष्टे तथाऽनृते।  
पतितानाञ्च संभाषे दक्षिणं श्रवणं स्पृशेत्”।

 इति गृह्यासंग्रहवाक्यमपि सङ्गच्छते॥३२॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मज श्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये प्रथमप्रपाठकस्य द्वितीयः खण्डः॥०॥

————

**गोभिलीयगृह्यसूत्रे**

प्रथमप्रपाठके तृतीयः खण्डः।

![](../books_images/U-IMG-17085260787ee.png)

 उक्तौ सायंप्रातर्होमकालौ, अथेदानीमावृदनयोर्वक्तव्या—कथं होतव्यमिति। तामाह।

 

अग्निमुपसमाधाय परिसमूह्य दक्षिणजान्वक्तो दक्षिणेनाग्निमदितेऽनुमन्यस्वेत्युदकाञ्जलिं प्रसिञ्चेत्॥१॥

 प्रादुष्कृतमग्निमुप समीपेहोमकालस्य, समाधायेन्धनेन सम्यगाधाय प्रज्वाल्य, परि सर्व्वतोभावेन समूह्य विक्षिप्तानन्यवयवानेकीकृत्य, मन्त्रानुपदेशादमन्त्रकमित्यभिप्रायः। यत् पुनराचार्य एव समन्त्रकं परिसमूहनं वक्ष्यति — “इमं स्तोममिति अ॒चेन परिसमूहेत्” – इति। तदत्र न भवति। इह मन्त्रानुपदेशात्। क्षिप्रहोमला च्चास्य।तदाह कर्म्मप्रदीपः।

“न कुर्य्यात् क्षिप्रहोमेषु द्विजः परिसमूहनम्।  
वैरूपाक्षञ्च न जपेत् प्रपदञ्च विवर्ज्जयेत्”।

 इति। क्षिप्रं ये इयन्ते त इमे क्षिप्रहोमाः सायंप्रातर्होमादयउच्यन्ते। तदनेन परिसमूहनस्य निषेधादाचार्येण परिसमूह्येति करणाञ्चामन्त्रकमेव परिसमूहनमत्र करणीयं, न तु इमं स्तोममिति त्र्यृचेनेति श्लिष्यते। न च,

“यत्र मन्त्रा न विद्यन्ते व्याहृतीस्तत्र योजयेत्।

मन्त्राणामेव चादेशे मन्त्रात् कर्म समाचरेत्”।

 इति गृह्यासंग्रहको व्याहृतिप्रयोगः कथं न भवतीति वाच्यम्।

“सायं प्रातर्वैश्वदेवे पितृयज्ञे तथैवच।  
कम्बूके गोमये नित्यं व्रतानां समिधासु च।  
चैत्ये यूपे व्रीहियवे भूमावसु च याजिकैः।  
व्याहतीर्न प्रयोकव्या यज्ञवास्तुक्रिया तथा”।

 इति तत्रैवास्मिन् कर्म्मणि तन्निषेधात्। एवं स्तरणमप्यत्र न कर्त्तव्यम्। कस्मात्? इतः परं स्तरणाम्नानात्। इतः परं खल्वाचार्य्यः स्तरणमभिदधानः नास्त्येषु स्तरणमिति दर्शयति। तदप्याह कर्म्मप्रदीप एव।

“यान्यधः स्तराम्नानान्न तेषु स्तरणं भवेत्।  
एककार्य्यार्थमाध्यत्वात् परिधीनपि वर्ज्जयेत्”।

 इति। ब्रह्मस्थापनमपि नास्त्येव। कस्मात्? तदधः समाम्नानादेव। अतएव गृह्यान्तरम्।

“एकसाध्येष्ववर्हिःषु न स्यात् परिसमूहनम्।  
नोद्गासादनञ्चैव क्षिप्रहोमा हि ते स्मृताः"।

 इति क्षिप्रहोमानामेकसाध्यत्वम्—होतृमात्रसाध्यत्वं दर्शयति गृह्यासंग्रहोऽप्याह।

"राकाग्नौ पितॄयज्ञेच ब्रह्माणं नोपकल्पयेत्।  
सायंप्रातश्च होमेषु तथैव बलिकर्म्मसु”।

 इति। न्यञ्चकरणन्तु— इदं भूमेर्भजामह इति - कर्त्तुमुचितम्। कस्मात्? "पूर्वेषु चैके" - इति तस्य पक्षप्राप्तत्वात्। न खल्वेतत्

प्रतिषिध्यते। परमकरणेऽयि न वैगुण्यं भवति; पक्षप्राप्तत्वादेव। एकेषां खल्वाचार्य्याणां मतम्‌-कर्त्तव्यमिति, न कन्तेव्यमिति चापरेषाम्‌। तस्मात्‌ करणेऽभ्यदयः, करणे चावैगुण्यमितिद्धम्‌।तत्कारश्चकर्म्मप्रदीपे दर्शितः।

“दक्षिणंवामतोवाह्यमात्माभिमुखमेव तु।  
करं करस्य कुर्व्वीत करणे न्यञ्जकर्म्मणः”।

 इति।दक्षिणजान्वक्तः,- दक्षिणंजानु अक्तंम्-(अञ्चतिर्गच्छतिकर्मा) गतं,भूमिमित्यर्थात्‌ यस्य, स दक्षिणजान्वक्तः भूमिगतदक्षिणजानुकइत्यथंः। स खल्वयं दक्षिणजान्वक्तः, 'दक्षिणनाग्निं' दक्षिणस्यामदूरवर्त्तिन्यान्दिश्यग्नेः, आदितेऽतुमन्यखेत्यनेन मन्त्रेण करणभूतेन मन्त्रं पठित्वेत्यर्थः। “मन्त्रान्ते कर्मादिसन्निपातः” -इति न्यायात्। ‘उदकाञ्जलिं' विन्यासविशेषविशिष्टस्तावेञ्जलिरित्याचक्षते। ‘उदकपूरितोऽञ्जलिः’अञ्जलेर्वाउदकमित्युदकाञ्ञलिः। तमिममुदकाञ्जलिं प्रसिञ्चेत्प्रागग्रमित्यर्थः। अग्नेःखलुदक्षिणस्यामदूरवर्त्तिन्यां दिश्ययं प्रसेकः पूर्व्वाभिमुखश्च होता भवति। “प्राञ्चि उदञ्चिवा कर्म्माण्यनुतिष्टेरन्” इति च ब्राह्मणम्‌॥१॥\*॥

**अनुमतेऽनुमन्यस्वेति पश्चात्‌॥२॥**

 पश्चात्‌ पश्चिमायां दिश्यग्नेःउदकाञ्जलिंप्रसिश्चेदित्यनुवर्तन्ते। उदगग्रमित्यर्थः। गतमन्यत्‌॥ ३॥०॥

सरस्वत्यनुमन्यस्वेत्युत्तरतः॥३॥

 उत्तरत उत्तरस्यां दिश्यग्नेरुदकाञ्चलिंप्रसिञ्चेत्पूर्ब्वाग्रम्। श्लिष्टमन्यत्॥३॥०॥

** देव सवितः प्रसुवेति प्रदक्षिणमग्निं पर्युक्षेत् सकृद्वात्रिर्वा॥४॥**

 देव सवितः प्रसुवेत्यनेन मन्त्रेण करणभूतेन प्रदक्षिणं यथा भवत्यग्नेस्तथाऽग्निं पर्य्युक्षेत् परिषिञ्चेद्वेष्टयेदुदकाञ्जलिधारयेत्यर्थः। सकृदेकवारं वा त्रिर्व्वारत्रयं वा यथा भवति तथा पर्य्युक्षेदितिक्रियाविशेषणमे तत्। पर्युक्षणञ्चेदावर्त्त्यते मन्त्रोऽप्यावर्त्तनीयः करणत्वादस्य। प्रधानस्य खल्वावृत्तौ तदनुयायिनोगुणा अप्यावर्त्तते। वाशब्दौतुल्यवदिकल्पार्थो। तदन चिरावृत्तिपक्षेफलभूमकल्पनीयः। इतरथा लघुप्रयत्नसाध्ये सकृत् पर्युक्षणे यावानर्थस्तावानेव चेत् गुरुप्रयत्नसाध्ये पक्षान्तरेऽपि
स्यात्तर्ह्यप्रामाण्यमेवाननुष्ठानलक्षणमस्य। कः खल्वनुन्मत्तः सत्यप्यल्पीयस्युपाये तावन्तमेवार्थमुत्पिपादयिषुर्मरीयांसमुपायमुपादत्ते। अतएवाह कात्यायनः।

“यत्र स्यात् कृच्छ्रभूयस्त्वं श्रेयसोऽपि मनीषिणः।  
भूयस्त्वं ब्रुवते तत्र कृच्छ्रात् श्रेयोह्यवाप्यते"॥

 इति॥४॥०॥

 पर्युक्षणप्रकारमाह।

** पर्य्युक्षणान्तान् व्यतिहरन्नभिपर्य्युक्षन् होमीयम्॥**

**५॥**

 दण्डरज्जूदकधारादिष्वादिरप्यन्तशब्दो भवतीत्याहुः। बहुवचनश्रुतिस्त्रिर्वेतिपक्षाभिप्राया। तदयमर्थः। पर्युक्षणानां पर्युक्षणोदकधाराणामन्तान् व्यतिहरन् अभ्यन्तरतः कुर्व्वन्नित्यर्थः।

अनेनैतदुक्तंभवति। पर्युक्षणारम्भकोटिमभ्यन्तरतोऽवमानकोटिञ्च वहिः कुर्य्यादिति। व्यतिहरन् व्यतियोजयन् मिश्रीकुर्व्वन्विति वा। अन्ये त्वाहुः- व्यतिहारोविकर्षः व्यतिहरन् विकृष्टान्तरालान् कुर्व्वनित्यर्थः- इति। होमीयं होमार्थमुपक्लृप्तं ब्रीह्यादि, अभिपर्युक्षन् धारया अभ्यन्तरतः कुर्व्वन्नित्यर्थः। अथवा।अभिपर्युक्षन् नाभिमुख्येन सिञ्चन् स्पर्शयन्नित्येतत्। 'अग्निं पर्य्युक्षेत्' इति पूर्व्वसूत्रस्थं सम्बध्यते॥५॥०॥

** अथ हविष्यस्यान्नस्याग्नौजुहुयात् कृतस्य वाऽकृतस्य वा॥६॥**

 अथेत्यानन्तर्य्यार्थो विशिष्टमानन्तर्य्यमभिद्योतयति।

“समिदादिषु होमेषु मन्त्रदैवतवर्ज्जिता।  
पुरस्ताच्चोपरिष्टाञ्च इन्धनार्थं समिद्भवेत्”॥

 इति कर्म्मप्रदीपदर्शनात् पर्युक्षणानन्तरं तूष्णींसमिधमायेत्यर्थः। आचार्य्यपुत्रोऽप्याह।

“सर्वेषामेव होमानां समिदादौ विधीयते।  
कर्मान्ते चैवमेव स्यात् स्वाहां तत्र न कारयेत्”॥

 इति।समिच्चप्रोक्षितैवाधातव्येत्याहापस्तम्बः। “नाप्रोचितमिन्धनमग्नावादध्यात्” - इति। हविष्यस्य हविषि साधोः-्

“हविष्येषु यवा मुख्यास्तदनु व्रीहयः स्मृताः।  
माषकोद्रवगौरादीन् सर्व्वालाभेऽपि वर्ज्जयेत्”॥

 इति कर्मप्रदीपोक्तस्य माषकोद्रवादिवर्जस्य यवादेः। अन्नस्य

अदनीयस्य कीटाद्यदष्टतया भक्षणयोग्यस्येत्येतत्। षष्ठी चेयं सम्बन्धार्था। हविष्येनासेनाग्नौ जुहुयात् होममभिनिर्व्वर्त्तयेदित्यर्थः। अथवा।अवयवार्थेवेयं षष्ठी द्रष्टव्या। हविष्यस्थानस्यावयवेन होमअभिनिर्वर्त्तयेत् - इति। किमनेनोक्तंभवति? एतदनेनोक्तं भवति। न सर्व्वमिह हविष्यमन्त्रं होतव्यम्। किन्तर्हि? अवयवस्तस्य होतव्यः- यथाऽवशिष्यते तथा होतव्यम् इति। स खल्वयं होमः—

“होमपात्रमनादेशे द्रवद्रव्ये स्रुवः स्मृतः।  
पाणिरेवेतरस्मिंस्तु स्रुचा चात्र न हूयते"॥

 इति।

“पाण्याहुतिदशपर्व्वपूरिका  
कंसादिना चेत् स्रुवमात्रपूरिका।  
दैवेन तीर्थेन च हूयते हवि-  
र्व्यङ्गारिणि स्वर्च्चिषि तच्च पावके"॥

 इति च कर्म्मप्रदीपदर्शनात्।

“उत्तानेनैव हस्तेन ह्यङ्गुष्ठाग्रेण पीडितम्।  
संहताङ्गुलिपाणिस्तु वाग्यतो जुहुयाद्धविः"।

 इति गोभिलपरिशिष्टवचनाच्च, यथोप्रमाणं यथोक्तंहविगृहीत्वा यथोक्तेन प्रकारेण दक्षिणेन पाणिना कर्त्तव्यः। अत्र च पुनः- “अग्नौ” इति सूत्रयन्नाचार्य्यः- समिद्धे वन्हौ होतव्यमिति द्योतयति। सूत्रितं खल्वाचार्येण पुरस्तादेव- "गृह्येग्नौहोमोविधीयते" - इति। तदाह कर्म्मंप्रदीपः।

“योऽनर्च्चिषि जुहोत्यग्नौव्यङ्गारिणि च मानवः।

मन्दाग्निरामयावी च दरिद्रश्चोपजायते॥  
तस्मात् समिद्धे होतव्यं नासमिद्धे कदाचन।  
आरोग्यमिच्छताऽऽयुश्च श्रियमात्यन्तिकीन्तथा”॥

 इति। समिन्धनञ्चाग्नेर्व्यजनादिना कर्त्तव्यमित्यप्याह सएव।

“जुहषंश्च हुते चैव पाणिसूर्पस्फ्यदारुभिः।  
न कुर्य्यादग्निधमनं कुर्य्याद्वाव्यजनादिना॥  
मुखेनैके धमन्त्यग्निं मुखोद्येषोऽध्यजायत।  
नाग्निं मुखेनेति च यल्लौकिके योजयन्ति तत्"॥

 इति। गृह्यासंग्रहः।

“न वस्त्रेण धमेदग्निं न सूर्पेण न पाणिना।  
मुखेनोपाधमेदग्निं मुखाद्येषोऽध्यजायत”॥

 इति। होमे च कर्त्तव्ये यत्र यदभिधानोऽग्निस्तत्र तमाहूय संपूज्य होतव्यम्।

“सम्पूजयेत्ततो वह्निं दच्चाच्चैवाहुतीः क्रमात्”।

 इति स्मरणात्।

“आहूय चैव होतव्यं यत्र यो विहितोऽनलः”।

 इति गृह्यासंग्रहवचनाच्च। यत्र चाग्निर्यदभिधानो भवति तदाह गृह्यासंग्रहः।

“लौकिकः पावकोह्यग्निः प्रथमः परिकीर्त्तितः।  
अग्निस्तु मारुतो नाम गर्भाधाने विधीयते॥  
पुंसवने चन्द्रनामा शुङ्गाकणि शोभनः।  
सीमन्ते मङ्गलो नाम प्रगल्भो जातकर्माणि॥

नाम्नि स्यात् पार्थिवो ह्यग्निः प्राशने च शुचिस्तथा।  
सभ्यनामाऽथ चूड़े तु व्रतादेशे समुद्भवः॥  
गोदाने सूर्य्यनामा स्यात् केशान्ते ह्यग्निरुच्यते।  
वैश्वानरोविसर्गे च विवाहे योजकः स्मृतः॥  
चतुर्थ्यान्तु शिखीनामष्टतिरग्निस्तथाऽपरे।  
आवसथ्ये भवो ज्ञेयो वैश्वदेवे तु पावकः॥  
ब्रह्मा वै गार्हपत्ये स्यादीश्वरो दक्षिण तथा।  
विष्णुराहवनोये तु अग्निहोत्रे त्रयोऽग्नयः॥  
लक्षहोमे च वह्निः स्यात् कोटिहोमे हुताशनः।  
प्रायश्चित्ते विधिश्चैव पाकयज्ञे च साहमः॥  
देवानां हव्यवाहस्तु पितृणां कव्यवाहनः।  
पूर्णाजत्यां मृढ़ोनाम शान्तिके वरदस्तथा॥  
पौष्टिके बलदश्चैव क्रोधोऽग्निश्चाभिचारिके।  
वश्यार्थी कामदो नाम वनदाहे तु दूतकः॥  
कोष्ठे तु जठरो नाम क्रव्यादोमृतभचणे।  
समुद्रेवाड़वो ज्ञेयः क्षये संवर्त्तको भवेत्”॥

 इति। विशेषनामासम्भवे च विश्वरूपो नामाग्निः सर्व्वत्र भवति।

“सर्व्वतः पाणिपादान्तः सर्व्वतोऽक्षिशिरोमुखः।  
विश्वरूपो महानग्निः प्रणतः सर्व्वकर्मसु"॥

 इति गृह्यासंग्रहवचनात्। हविष्यस्यान्नम्येत्येतद्विशिनष्टि;- 'कृतस्य' ओदनादेर्वा, 'अकृतस्य' ब्रीह्यादेर्वा। तदाह कात्यायनः।

“कृतमोदनसक्त्वादि तण्डुलादि कृताकृतम्।

व्रीह्यादि चाकृतं प्रोक्तमिति हव्यं त्रिधा मतम्"॥

 इति। व्याख्यातौ वाशब्दौ॥६॥\*॥

** अकृतञ्चेत् प्रक्षाल्य जुहुयात् प्रोदकं कृत्वा॥७॥**

 कृतं व्रीह्यादि, चेत् यदि, जुहुयात्, - तर्हि पूर्व्वमेव तत् पक्षाल्य - “त्रिदेवेभ्यः प्रचालयेदित्या” - इति लिङ्गदर्शनात् देवार्थत्वाचास्य वारत्रयमिति वाक्यशेषः। प्रगतमुदकं यस्मात्तदिदं प्रोदकम् - प्रगतोदकं कृत्वा जुहुयात्। तदयमर्थः। पूर्व्वमेव ब्रह्मादि प्रचालय प्रगतोदकञ्च कृत्वा संस्थापयेत् शचीभाजने। आगते च होमकाले तस्मादेवोद्धृत्योद्धृत्य जुहुयात्। न तु होमकाले प्रचालयेत्। अप्रगतोदकतयाऽग्नेरपचयाप त्तेरित्यभिप्रायः। शब्दप्रमाणकत्वादस्यार्थस्य न किमपि शङ्कितव्यम्। तस्मादेव च नास्ति कृतस्यप्रचालनापेक्षा।न खल्वस्ति शब्दः - कृतं प्रक्षालयेदिति॥७॥०॥

** अथ यदि दधिपयोयवागूं वा, कँसेन वा चरुस्थाल्या वा स्रुवेण वै वा॥८॥**

 अथ व्रोहियवयोरभावे, यदि—दधि, पयो, यवागूं वा जुद्धयात्। यवागूर्यवसृष्टकः। स खल्वयं दध्यादिहो मानुवादो दध्यादि होमविधिमनुमापयति - व्रीहियवयोरभावे दध्यादि जुहुयादिति। कस्मात् प्राप्यनुमारित्वादनुवादस्य।यथा चतुरवत्तं पञ्चावत्वंवा- जुहोतीति होमानुवादो होमविधिम्।यथा वा-

“असंस्कृतप्रमीतानां त्यागिनां कुलयोषिताम्।  
उच्छिष्टं भागधेयं स्याद्दर्भेषु विकिरश्च यः”॥

इति दर्भेषु विकिरानुवादो दर्भेषु विकिरविधिम्। तथा चोक्तम्।

“लिङ्गादपि विधिर्ज्ञेयो दर्भेषु विकिरो यथा”।

 इति। यथा वा - “यथा वा उभयं चिकीर्षेद्धौत्रञ्चैव ब्रह्मत्वञ्चैव”—इत्युभयचिकीर्षाऽनुवादस्तदुभय चिकीर्षाविधिमिति। दृश्यते च- “यदि ब्राह्मणो यजेत, बार्हस्पत्यं मध्ये निधायाडतिमाहुतिं दत्वाऽभिधारयेत्, यदि राजन्य ऐन्द्रं, यदि वैश्यो वैश्वदेवम्" इति सयदिकादप्याम्नानात् ब्राह्मणादीनां क्रतोर्विधानमिति। तथाच गृह्यान्तरम्।

“अभावे व्रीहियवयोर्दध्ना वा पयसाऽपि वा।  
तदभावे यवाग्वा वा जुहुयादुदकेन वा”।

  इति। तदयमर्थः। यदि व्रीहियवयोरभावे दधि पयो जुद्धयात् – “खादिरे बध्नाति, पालाशे बध्नाति, रोहितके बध्नाति"- इतिवदनयोरपि दधिपयसोर्विकल्पः। वाशब्दाभावश्च तुल्यवादकल्पार्थः। तयोरप्यभावे यदि यवागूं वा जुहुयात् तर्हि कंसेन कांस्यभाजनेन वा जुहुयात्। 'चरुस्थाल्या' चरुर्यत्र श्रप्यते, सा चरुस्थालीत्युच्यते। तथा चरुस्याल्या—

“तिर्य्यगूर्द्धंसमिन्मात्रा दृढ़ा नातिबृहन्मुखी।  
मृन्मय्यौडुम्बरी वापि चरुस्थाली प्रशस्यते”।

 इति कर्म्मप्रदीपोक्तलक्षणया वा जुहुयात्। 'स्रुवेण', स्रुवः खलुहोमपात्रमुच्यते—

“खादिरो वाथ पालाशो द्विवितस्तिः स्रुवः स्मृतः।  
सुग्वाहुमात्रा विज्ञेया वृत्तस्तु प्रग्रहस्तयोः।

स्रुवाग्रे घ्राणवत् स्यातं द्व्यङ्गुष्ठपरिमण्डलम्।  
जुह्वाःशराववत् स्वातं सनिर्व्वाहं षडङ्गुलम्”।

 इति कर्म्मप्रदीपोक्तलक्षणः। तेन स्रुवेण वा जुहुयात्। 'वै’-इति प्रसिद्धार्थकोनिपातः स्रुवस्यैवंविधेषु होमेषु प्रसिद्धिं द्योतयति। कात्यायनोऽप्याह।

“होमपात्रमनादेशे द्रवद्रव्ये स्रुवः स्मृतः”।

 इति। ततश्चाभावविकल्पोऽयम् 'कंसेन वा चरुस्थाल्या वा' -इति। तस्मात् स्रुवेणेति प्रथमः कल्पः। तस्य खल्वभावे कंसचरुक्तस्थाल्योर्विकल्प इति सिद्धम्।

 केचिदत्रसूत्रद्वयं कल्पयन्ति। तत्र - “अथ यदि दधि पयोयवागूं वा” – इत्येकं, “कंसेन वा चरुस्थाल्या वा स्रुवेणवै वा"- इति चैकं सूत्रमिति मन्यन्ते। विवरणञ्चेदित्थंकुर्व्वन्ति। अथ यदि शब्द प्राध्याहारार्थो। अथ यदि व्रीहियवयोरभावः स्यात् कि जुहुयात्? – इति प्रश्नोऽध्याहार्य्यः। एवं पृष्टमाह-दधि जुहुचात्, पयो जुहुयात्, तयोरप्यभावे यवागूं वा जुहुयात्। व्रीह्यादेस्तावत् पाणिना होमः सिद्धः, दध्यादि केन जुहुयात्? – इत्यत आह। “कंसेन वा चरुस्थाल्या वा स्रुवेण वै वा”। उक्तार्थमन्यत्। यथाश्रुतसूत्रपाठेनैवोपपत्तौ किमर्थमयं प्रथाम इति न खल्वधिगच्छामि॥८॥\*॥

** अग्नयेस्वाहेति पूर्व्वांतृष्णीमेवोत्तरां मध्ये चैवापराजितायाञ्चैव दिशीति सायम्॥९॥**

 अग्नयेस्वाहेत्यनेन मन्त्रेण पठितेन पूर्वांप्रथमां यथोक्तहविराहुतिं जुहुयात्। ताञ्चेमां पूर्व्वामाहुतिं मध्य एवाग्नेर्जुहुयात्— न तु दध्यादिहोमपक्षेऽप्यग्नेरपचयाशङ्कां कुर्य्यादित्येवकारार्थः। तूष्णीमेवेत्येवकारोवाग्व्यापारप्रतिषेधं नियमयत्युत्तरस्यामाहुतौ। सेयमुत्तराऽहुतिर्मन्त्रदैवतयोरनादेशात्, प्रधानाहुतितया चामन्त्रदैवतताया अनुचितत्वात्, “तद्युक्तेश्रवणाज्जुहोतिरासेचनाधिकः स्यात्” – इति च देवतानियमात्, प्रजापतये स्वाहेति मनसैवोच्चार्य्य मन्त्रं होतव्या। कस्मात् पुनः कारणात् प्रजापतये स्वाहेत्ययमत्रमन्त्रो भवति?

“आज्यं द्रव्यमनादेशोजुहोतिषु विधीयते।  
मन्त्रस्य देवतायाश्च प्रजापतिरितिस्थितिः।

 इति कात्यायनस्मरणात्। न खलु वाग्व्यापारप्रतिषेधनियमेऽपि मनसोव्यापारः प्रतिषिद्धो भवति। तस्मात् प्रजापतये स्वाहेत्ययं मन्त्रः मनसेवौच्चारणीयो होमार्थम्। “यदग्नये च प्रजापतये च सायं जुहोति” – इति। “तस्मात् प्राजापत्यां मनसा जुहोति मनो हि प्रजापतिः” - इति च ब्राह्मणम्। “अग्नये स्वाहा प्रजापतये स्वाहा इति सायं, सूर्य्याय स्वाहा प्रजापतये स्वाहा इति प्रातः, - इति च गृह्यान्तरम्। ताञ्चेमामुत्तराहुतिमपराजितायां दिश्यग्नेर्जुहुयात्। अपराजिता, प्रागुत्तरा ऐशानीत्यनर्थान्तरम्। तथाच गृह्यासंग्रहः।

“प्रक्रमणे तथोद्वाहे होमे स्विष्टकृते तथा।  
यस्यां दिशि विधिं प्राहुमाहुरपराजिताम्”।

 इति। 'इति' अनेन प्रकारेण सायं जुहुयात्॥९॥\*॥

** अथ प्रातः,—सूर्य्याय स्वाहेतिपूर्व्वां, तूष्नीमेवोत्तरां मध्ये चैवापराजितायाञ्चैव दिशि॥१०॥**

 

अथेतिपूर्व्वप्रकृतार्थम्। येनैव हविषा सायं होमः कृतः, कृतेन वा, प्रकृतेन वा, दध्नावा, पयसावा; - तेनैव प्रातरपि होतव्यमन्यत्र प्रतिनिधेरिति खल्ववोचाम- "सायमाजत्युपक्रम एवातऊर्ध्व गृह्येऽग्नौहोमोविधीयते” – इत्यत्र। 'प्रातर्’ – यथोक्त लक्षणे। कृतभाष्यमन्यत्। आह। निर्देशक्रमादेवाजत्योः पूर्वोत्तरत्व सिद्धे पूर्व्वामु त्तरामित्यवाच्यम्। अथोच्यते, कारणं वक्तव्यम्। उच्यते। नियमार्थं वचनमिदम्। कथं नाम? इयमेव पूर्व्वानान्या, तथेयमेवोत्तरा नान्येति। किं भवति प्रयोजनम्? हरितगोमय होमस्य कम्बूकहोमस्य च समानकालत्वात् व्यतिकरो न भविष्यतीति। ‘प्राक् स्विष्टकृतवापः’ - इति वचनात् स्विष्टकृद्धोम इहापि प्राप्नोति। सोऽपि न भवतीति प्रवेदनार्थञ्चोत्तरत्ववचनम्। पुनरुक्तिश्च गौभिले न पर्य्यनुयोज्येत्येतदपि न प्रस्मर्त्तव्यम्॥१०॥\*॥

** समिधमाधायानुपर्य्यक्ष्य तथैवोदकाञ्जलीन् प्रसिञ्चेदन्वँस्था इति मन्त्रविशेषः॥११॥**

 समिधं मन्त्रदैवतर्ज्जितां प्रकृतहोमापवर्गविहितामिन्धनार्थामाधाय निःक्षिप्याग्नौ, अनुपर्य्युक्ष्याग्निं ‘देव सवितः प्रसुव’ - इत्यनेन मन्त्रेणेत्यर्थः। तथैव तेनैव प्रकारेण, पूर्व्वाक्तयैवावृता उदकाञ्चलीन् प्रसिञ्चेत्–‘अदिते’–इत्येवमादिभिर्मन्त्रैः। 'अनुमन्यस्व' - इत्येतस्मिंश्च

स्थानत्रये, ‘अन्वमंस्याः’ - इति मन्त्रविशेषः मन्त्रस्य विशेषः कर्त्तव्य इति वाक्यशेषः॥११॥\*॥

** प्रदक्षिणमग्निं परिक्रम्यापाँशेषं निनीय पूरयित्वा चमसं प्रतिष्ठाप्य यथार्थम्॥१२॥**

 प्रदक्षिणं यथा भवति, तथाऽग्निं परिक्रम्यापां परिचरणीयानां शेषमवशिष्टं परिचरणकर्मणः, निनीय संस्थाप्य। संस्थापितानामप्यपां पुनः संस्थापनवचनं तासामपरित्याज्यत्वं दर्शयति। अथवा।निनीय मिश्रयित्वा, अन्याभिरद्भिः, पूरयित्वा चमसं पात्रविशेषम्। आचमनमितिपाठेऽपि, आचम्यतेऽनेनेत्याचमनं पात्रमेवार्थः। तच्च पात्रं प्रतिष्ठाप्य, आत्मनोऽन्तिके स्थापयित्वा, यथार्थं यथाप्रयोजनं कर्मापवर्गविहितं वामदेव्यगानादिकं, प्रातराहुतिपश्चादिहितं ब्रह्मयज्ञं वा कुर्य्यादिति वाक्यशेषः। तत्र प्रमाणं वक्ष्यामः। प्रातराहुत्यनन्तरञ्चेद्ब्रह्मयज्ञः क्रियते, तदा वामदेव्यगानमपि तदन्त एव कर्त्तव्यम्। न त्विदानीमेव प्रातराहुत्यन्ते। 'वामदेव्यं गणेष्वन्ते' -इति कात्यायनस्मरणात्। तदिदं पुनरुदकपात्रपरिपूरणमुदकालम्भनार्थमेव भवति। न त्वदृष्टार्थम्।

“यस्य दृष्टं न लभ्येत तस्यादृष्टं प्रकल्प्यते”।

 इति ह्यभियुक्ताःस्मरन्ति। विहितं खल्वेतदुदकालम्भनं कर्म्म कुर्व्वनिमित्तविशेषेषु। तदाह कर्म्मप्रदीपः।

“पिञ्चमन्त्रानुहरणे आत्मालम्भे प्रवेक्षणे।  
अधोवायुसमुत्सर्गे प्रहासेऽनृतभाषणे।

मार्ज्जरमुषिकस्पर्शे आकृष्टे क्रोधसम्भवे।  
निमित्तेष्वेषु सर्व्वत्र कर्म्म कुर्व्वन्नपः स्पृशेत्”।

 इति।

“रौद्रञ्च राक्षसंपित्र्यमासुरञ्चाभिचारिकम्।  
उक्त्वामन्त्रं स्पृशेदाप आलभ्यात्मानमेवच”।

 इति च गृह्यान्तरम्॥१२॥\*॥

**  एवमत ऊर्द्धंगृह्येऽग्नौजुहुयाद्वाहावयेद्वाऽऽजीवितावभृथात्॥१३॥**

 

एवमनेन प्रकारेणातोऽस्मात् पूर्वोक्ताद्धोमाद्वयोदूर्द्धंपरतः,गृह्येऽग्नौ– पुनरुपादानात् - अन्यान्यपि यानि नित्तनैमित्तिकानि कर्माणि गृह्येऽग्नौविधीयन्ते, तेष्वपि, न पुनः सायंप्रातर्होममात्र एवेत्यर्थः। जुहुयाद्वास्वयं, सम्भवश्चेत्, हावयेद्वा पुत्रादिभिरसम्भवश्चेत्। असम्भवकारणञ्चोक्तंकात्यायनेन कर्म्मप्रदीपे।

“सूतके च प्रवासे च अशक्तौश्राद्धभोजने।  
एवमादिनिमित्तेषु हावयेदिति योजयेत्”।

 इति। यदा पुनरसमर्थो व्याध्यादिना हावयति, तदा यत्कर्त्तव्यं तदप्याह सएव।

“स्वयं होमासमर्थस्य समीपमुपसर्पणम्।  
तत्राप्यशक्तस्य सतः शयनाच्चोपवेशनम्”।

 इति। तदनेन, नायं तुल्यवद्विकल्पः—जुहुयाद्वा हावयेद्वा-इति ! किन्तर्हि? कात्यायनवचनात् व्यवस्थितोऽयं विकल्पः।

कथं नाम?—सम्भवे जुहुयात्, असम्भवे हावयेदिति यथोक्तैव व्यवस्था।

“सन्ध्याकर्म्मवसाने तु स्वयं होमोविधीयते।  
स्वयं होमे फलं यत्तु तदन्येन न जायते”।

  इति च स्मृत्यन्तरम्। तदत्राद्यं सायंप्रातर्होमद्वयं स्वयमेव कर्त्तव्यम्। कस्मात्? अत ऊर्द्धम्—इत्यभिधानात्। अत-ऊर्द्धमिति खल्बभिदधान आचार्य्य आद्ये होमद्वये नायं विकल्पः-जुहुयाद्वाहावयेद्वेति — इति दर्शयति। तस्मादाद्यं होमद्वयं स्वयमेव कुर्य्यात् ऊर्द्धन्त्वस्मात् जुहुयाद्वा हावयेद्वेति सिद्धम्।

  तस्य खल्वेतस्य होमस्यावधिरुच्यते—'आजीवितावभृथात्'–इति। अवभृथोयज्ञान्त इत्यनर्थान्तरम्। इह त्वन्तमात्रमर्थः। जीवितस्यावभृथोऽन्तो विनाशः क्षय इत्येकोऽर्थः। तस्मात् जीवितावभृथात् आ। पदद्वयञ्चेदम्। जीवितक्षयपर्य्यन्तमित्यर्थः। तथाच श्रूयते। “यावज्जीवमग्निहोत्रं जुहोति" —इति। “एतद्वै जरामर्य्यंसत्रं यदग्निहोत्रं, जरया वा ह्येवास्मान्मुच्यते मृत्युना च” – इति। “जरामर्य्यंवा एतत् सत्रं यदग्निहोत्रं दर्शपूर्णमासौ च, जरयाह वा एताभ्यां निर्मुच्यते, मृत्युनाच” – इति चैवमादि॥१३॥\*॥

**अथाप्युदाहरन्ति॥१४॥**

 अथेति पूर्व्वप्रकृतार्थम्। अथ यत् प्रकृतं—हावयेद्वेति, तदस्यार्थस्य द्रढिम्ने ब्राह्मणवाक्यमप्युदाहरन्ति शिष्टा इत्याभासान्तं सूत्रम्॥१४॥\*॥

 कामं गृह्येऽग्नौपत्नी जुहुयात् सायंप्रातर्होमौ, गृहाः पत्नी, गृह्यएषोऽग्निर्भवतीति॥१५॥

  काममित्यनुमत्यर्थकोनिपात। असामर्थ्येगृह्येऽग्नौपत्नी जुहुयात् सायंप्रातर्होमौ। गृह्येऽग्नौ



स्वल्वयं होम इति पत्नी जुहुयात्। कस्मात्? तदुच्यते। गृहाः पत्नी, एष चाग्निगृह्योभवति। एतं खल्वग्निं गृह्य इत्याचक्षते। तथाच एतस्मात् समाख्यानात् पत्नी जुहुयात्। तथाच स्मर्य्यते।

"न गृहं गृहमित्याहुर्गृहिणी गृहमुच्यते।  
तथा हि सहितः सर्व्वान् पुरुषार्थान् समश्रुते”।

  इति। ततश्च यावता होमनिष्पत्तिर्भवति, तावन्मात्रंपत्नीमध्यापयेत्। कस्मात्? पत्नीजुहुयादितिवचनात्। न खल्वनधीत्य शक्नोति पत्नी होतुम्। न च तूष्णीमित्याह वचनम्। किमिव हि वचनं न कुर्य्यान्नास्ति वचनस्यातिभारः—इति हि तन्त्रस्थितिः। सा खल्वियं पत्नी होतुरन्यस्याभाव एव जुहुयात्। कस्मात्?

"निक्षिप्याग्निंस्वदारेषु परिकल्प्यर्त्विजन्तथा।  
प्रवसेत् कार्य्यवान् विप्रोवृथैव न चिरं क्वचित्”।

 इति कर्म्मप्रदीपवाक्ये ऋत्विक्परिकल्पनस्यार्थवत्त्वोपपत्तेः।

"असमक्षन्तु दम्पत्योर्होतव्यं नर्त्विगादिना।  
द्वयोरप्यसमक्षन्तु भवेद्धुतमनर्थकम्”।

 इति च तस्याः समक्षमेवर्त्विगादिना होमानुज्ञानात्। यदपि स्मरणम्—

"पत्नी पुत्रः कुमारी वा शिष्योवापि यथाक्रमम्।

पूर्व्वर्पूर्व्वस्य चाभावे विदध्यादुत्तरोत्तरः”।

 इति। तदपि नास्माकं सम्भवति। कुमारीश्रवणात्। न खल्वस्माकं स्वशास्त्रेकुमार्य्याहोतव्यमिति श्रूयते। इतश्च। स्वशास्त्रविरोधात्। स्वशास्त्रे खल्बस्माकं पत्न्याः समक्षमेवर्त्विगादिना होमोऽनुज्ञाषते इत्यवोचाम। न च पत्न्या अप्यशक्तौ तदिति वाच्यं, मानाभावात्। न खल्वस्मिन् सङ्कोचे प्रमाणमस्ति। न च सामान्यमपि वचनमृते कारणाद्विशेषपरं कल्पयितुमुचितम्! इतश्च। ऋत्विक्परिकल्पनवैवर्थ्यात्। ऋत्विक्परिकल्पनं खल्वेवमनर्थकं स्यात्। पत्न्याः खल्वशक्तौऋत्विजा होतव्यमिति स परिचिकल्पयि-षितः। सा खल्वियमनर्थिका कल्पना स्यात्। कस्मात् ? तयैव तत्सम्भवात्। यदि नामाशक्तापत्नीभवेत्, तर्हि सैव तदानीमृत्विजं परिकल्पयिष्यति, किमिदानीमेव तत्परिकल्पनेन ?तदशक्तौचान्यपरिकल्पनाऽविशेषात्। परिकल्पितस्यापि ऋत्विजोऽशक्तौअन्योऽपि ऋत्विक् पत्न्या परिकल्पयितव्य एव—इति इदानीं ऋत्विक्परिकल्पने, न कञ्चिद्विशेषोऽस्ति।

 ननु—"जातिन्तु वादरायणोऽविशेषात्, तस्मात् स्त्यपि प्रतीयेत जात्यर्थस्याविशिष्टत्वात्" —इति सिद्धान्तात् पत्न्यप्यधिकारिणी कथमिवादितो नजुहुयात् ? उच्यते। नैतदस्ति—केवलायाः पत्न्या-अधिकार इति। किन्तर्हि ? दम्पत्योः सहाधिकार इति सिद्धान्तः। तथा चोक्तम्। “स्ववतोस्तु वचनादैककर्म्म्यं स्यात्”–इति। “धर्म्मे चार्थे च कामे च नातिचरितव्या” – इति, "सह धर्मश्चरितव्यः"- इति चैवमादि खल्वभियुक्ताः स्मरन्ति। तस्मान्नास्ति पत्न्याः केवलायाः पृथगधिकारः। सहाधिकारेऽपि यावदुक्तमेव साऽधिकारोति इति तदन्यत्रानधिकार एव तस्याः श्लिष्यते। “तस्या यावदुक्तमाशीर्ब्रह्मचर्य्यमतुल्यत्वात्” इति सिद्धान्तात्। वचनबलादेवानयाहोतव्यमिति यथावचनमेवाधिक्रियते। दर्शितञ्चास्माभिर्वचनस्य तात्पर्य्यम् – होतुरन्यस्याभावे पत्नी जुहुयात् इति। “साचान्यहोतुरभावे जुहुयात् ” — इति च भट्ठभाष्यम्। तस्मादन्येषामेवैष नियमः पत्नी प्रथमं जुहुयात्, इति। परशास्त्रोक्तंखल्वेतदिति नास्माकं भवति। तथा चाश्वलायनगृह्यम्। "पाणिग्रहणादिगृह्यं परिचरेत् स्वयं पत्न्यपि वा पुत्रः कुमार्य्यन्तेवासीवा”-ति। इतिर्ब्राह्मणवाक्यपरिसमाप्त्यर्थः, सायंप्रातर्होमप्रकरणपरिसमाप्त्यर्थोवा॥१५॥\*॥

 उपदिष्टौ सायंप्रातर्होमौ, सूचितश्च प्रातर्होमानन्तरं ब्रह्मयज्ञः,-'प्रदक्षिणमग्नि' परिक्रम्यापां शेषं निनीय पूरयित्वाचमसं प्रतिष्ठाप्य यथार्थम्' – इत्यत्र। स खल्वयं ब्रह्मयज्ञः पञ्चानां महायज्ञानामादिभूतः। तदाह कर्म्मप्रदीपः।

“देव-भूत-पितृ-ब्रह्म-मनुष्याणामनुक्रमात्।  
महासत्राणि जानीयात्त एव हि महामखाः।  
अध्यापनं ब्रह्मयज्ञः, पितृयजस्तु तर्पणम्।  
होमोदैवो, बलिर्भौतो, नृयज्ञोऽतिथिपूजनम्”।

 इति। अनुक्रमाद्वक्ष्यमाणानीत्यर्थ इति परिशिष्टप्रकाशः। ते खल्विमे पञ्च महायज्ञाः पञ्चसूनापापापनुत्तये गृहमेधिना प्रत्यहं कर्त्तव्याः। अतएव स्मरति भगवान्मनुः।

‘पञ्चैतान् यो महायज्ञान्न हापयति शक्तितः।  
सगृहेऽपि वसन्नित्यं सूनादोषैर्न लिप्यते।

 इति।

“पञ्चसूना गृहस्थस्य चुल्लीपेषण्युपस्करः।  
कण्डनी चोदकुम्भश्च बध्यते याश्च वाहयन्”।

 इति च। स स्वल्वयं ब्रह्मयज्ञोऽध्यापनं श्रुतिजपश्च। तदप्याह कर्म्मप्रदीपः। “अध्यापनं ब्रह्मयज्ञः” – इति।

"वेदमादित आरभ्य शक्तितोऽहरहर्जपेत्”।

 इति।

"यश्च श्रुतिजपः प्रोक्तः ब्रह्मयज्ञः स वोच्यते”।

 इति च। अत्र शक्तित इत्युपादानादशक्तौकियानपि श्रुतिजपोब्रह्मयज्ञो भवतीत्यवगम्यते। “एकामृचं एकं वा यजुरेकं वा मामाभिव्याहरेत्”–इति च स्मृत्यन्तरम्। तदेवं छन्दोगानां स्वशाखापरिभाषितोद्विविधो ब्रह्मयज्ञो भवतीति परिशिष्टप्रकाशप्रभृतयः। भट्टभाष्ये तु-

"गुरावध्ययनं कुर्व्वन् शुश्रूषादि यदाचरेत्।  
स सर्व्वोब्रह्मयज्ञः स्यात्तत्तपः परमुच्यते”।

 इति स्मरणात् गुरोर्यदध्ययनं सोऽपि ब्रह्मयज्ञ इत्यभिहितम्। तस्य खल्वस्य ब्रह्मयजम्य विकल्पेन त्रयः काला भवन्ति। तथाच अध्यापनं ब्रह्मयज्ञः,' – इति। यश्च श्रुतिजपः प्रोक्तः ब्रह्मयज्ञः स वोच्चते,' —इति चाभिधायाहकात्यायनः।

"सचार्व्वाक् तर्पणात्कार्य्यः पश्चाद्वाप्रातराहुतेः।  

वैश्वदेवावसाने वा नान्यत्रेति निमित्तकात्”।

  इति। तर्पणादर्ब्बाक् श्रुतिजपात्मको ब्रह्मयज्ञः कार्य्यइत्येकः कालः। न चायं ब्रह्मयज्ञः सवितुरुपस्थानरूप इति वाच्यम्। तस्य ब्रह्मयज्ञत्वेप्रमाणभावात्। न खल्वस्ति प्रमाणं—सवितुरुपस्थानं ब्रह्मयज्ञ इति। कात्यायनः खल्वादितः सन्ध्योपासनमुक्त्वा उक्त्वाच तदतिक्रमदोषम्,– “वेदमादित आरभ्य" - इत्यादित -आरभ्य यथाशक्ति वेदाध्ययनं विदधौ। न चेदं सवितुरुपस्थानरूपं सम्भवति। आदित प्रारभ्येत्यभिधानात्। न च सवितुरुपस्थाने आदित आरभ्य वेदो जप्यते। तस्मात् सवितुरुपस्थानादन्यएव कश्चित् श्रुतिजपो वचनार्थः। यश्च श्रुतिजप इत्यादिना च तस्यैव ब्रह्मयज्ञसञ्ज्ञामभिधाय, – 'सचार्व्वक् तर्पणात् कार्य्यः' —इति तस्यैव तर्पणादर्व्वाक् कर्त्तव्यतां कात्यायनः प्राह स्म। अतएव स्मरति बृहस्पतिः।

"ब्रह्मयज्ञार्थसिद्ध्यर्थं विद्यामाध्यात्मिकींजपेत्।  
जप्त्वाऽथ प्रणवं वापि ततस्तर्पणमाचरेत्”।

 इति। तथा च सन्ध्योपासनमभिधाय ब्रह्मपुराणे।

"कृत्वा प्रदक्षिण सूर्य्यं नमस्कृत्योपविश्य च।  
स्वाध्यायं प्राङ्मुखः कृत्वा तर्पयेद्देवतामृषीन।

 इति। स्वाध्यायब्राह्मणेऽपि, “रक्षांसि वा पुरोनुवाके तपोग्रमतिष्ठन्त तान् प्रजापतिर्वरेणोपामन्त्रयत" —इत्येवमादिना तृतीयेनानुवाकेन सन्ध्योपासनमभिधाय, “अज्ञान् ह वै पृश्नींस्तपस्यमानान् ब्रह्म स्वयम्भ्वभ्यानर्षत्”– इति, “यत् स्वाध्यायमधीयीतैकामप्यृचं

यजुः साम वा तद्ब्रह्मयज्ञः सन्तिष्ठते” – इति चैवमादिभिरष्टाभिरनुवाकैः सविस्तरं पृथगेव ब्रह्मयज्ञः समाम्नायते। तस्मात्सवितुरुपस्थानरूपोऽयं ब्रह्मयज्ञ इत्याप्रमाणं वचनम्।

 अथैवमाचार्य्येण स्नानग्रन्थे– “अथ नित्यवत् सन्ध्यामुपासीत उदुत्यं चित्रम्”– इत्युपक्रम्य, – “आभिॠग्भिः सवितुरुपस्थानम्"-- इत्यभिधाय, \_\_“नमो ब्रह्मणे इत्युपजाय चेत्यन्तेनाग्निस्पृप्यत्विति च मर्व्वत्र मव्येनैतांस्तर्पयेत्” —इत्येवमादिना तर्पणमभिधाय,- "गायत्र्यष्टगतमादौकृत्वा भामं दशस्तोभम्”– इत्यादिना,- “अहरहर्ब्रह्मयज्ञाय” इत्येवमन्तेन तर्पणानन्तरं ब्रह्मयज्ञोऽभि- हितः कथं सङ्गच्छते?

 उच्यते। नैष दोषः। श्रुतिसामान्येऽप्यर्थभेदात्। समानायामप्युभयत्र तर्पणश्रुतावनयोरर्थभेदो भवति। भिद्यते खल्वनयोरर्थइत्यदोषः। आचार्य्यःकिल सूर्य्योपम्यानादनन्तरं स्नानाङ्गमेव तर्पणमभिदधौ न त्वन्यत् प्रधानभूतम् –'पितृयज्ञस्तु तर्पणम्' - इति। स्नानप्रकरणे खल्वाचार्य्यस्तर्पणं सूर्योपस्थानादनुपदमाह स्म। तदस्य तर्पणस्यस्नानाङ्गतायामस्ति प्रमाणं प्रकरणम्, न तु प्रधानतायां किञ्चिदपि प्रमाणं पश्यामः।कात्यायनवाक्यस्वरसादप्येवमेवाचार्य्यस्याभिप्रायोऽवधार्य्यते। कात्यायनोऽपि खल्वार्य्यस्याभिप्रायस्य प्रकाशयितेत्यवोचाम। सच ब्रह्मयज्ञानन्तरं तर्पणं पितृयज्ञमभिदधानः सूर्योपस्थानादनन्तरं तर्पणं स्नानाङ्गमेवाचार्य्येणाभिहितमिति दर्शयति। अन्यथा कथमिवस्वोपजीव्यस्यैवाचार्य्यस्य विरुद्धमयमभिदधीत! एवं खल्वस्यैव वचस्यानाश्वासोलोकानां प्रसज्येत !

 तस्मादाचार्य्येण – “अथातः स्नानविधिं व्याख्यास्यामः” – इति प्रतिज्ञाय, “पुनः शन्नोदेव्यादिभिर्मार्जनञ्च”–इत्येवमन्तेन स्नानमभिधाय, तदङ्गस्य तर्पणस्याभिधाने प्राप्ते, “अथ नित्यवत्सन्ध्यामुपासीत” – इति, “आभिऋग्भिः सवितुरुपस्थानम्” —इति चानूद्य क्रमार्थं, तर्पणमभिहितम्। तस्मात् स्नानाङ्गं तर्पणं सबि-तुरुपस्थानात्परं पितृयज्ञस्तु तर्पणं ब्रह्मयज्ञात्परमित्यविरोधः।

 आह। ननु 'सचार्व्वाक् तर्पणात् कार्य्यः' - इति कात्यायनवाक्यस्य पितृयज्ञरूपतर्पणपरत्वे किं मानम्? उच्यते।

“पञ्चानामथ सत्राणां महतामुच्यते विधिः”।

 इत्युपक्रम्य पञ्चमहायज्ञप्रकरणे खल्वेवमभिहितं कात्यायनेन। तदत्र तर्पणपदस्योपक्रमोपस्थितं पितृयज्ञ एव तर्पणमर्थः। “सन्निहिते बुद्धिरन्तरङ्गा” – इति न्यायात्। “प्रकृतप्रत्ययश्च न्याय्यः”— इति चाभियुक्तवचनात्। व्यक्तिवचनानाञ्चामीषाम् आग्नेयीवत्सन्निहितव्यक्तिपरताया न्याय्यत्वात्। अतएव, 'पितृयज्ञस्तु तर्पणम्'–इत्यत्रापि स्वोक्तमेव तर्पणमर्थः।

 तस्माद् यथा "आग्नेय्या अग्नीध्रमुपतिष्ठते” – इत्याग्नेयीपदेन प्रकृतो ज्योतिष्टोमसमाम्नातोऽन्यत्र विनियुक्तोऽपि मन्त्रोगृह्यते, न पुनर्दाशतया लिङ्गवन्तोऽपि मन्त्रा नापि तदुभयम् - इति तृती- याध्याये निरूपितम्। एवमिहापि प्रकृतं पितृयज्ञरूपमेव तर्पणं परामृश्यते, न स्त्रानाङ्गं नाप्युभयमिति। कात्यायनो हि कर्म्मप्रदीपे दशमे खण्डे स्नानमुपदिश्य, एकादशं खण्डे गायत्रीजपान्तं सन्ध्योपासनं,—

“वेदमादित आरभ्य शक्तितोऽहरहर्जपेत्”।

 इति जपयज्ञञ्चाभिधाय, द्वादशे खण्डे,

“यवाद्भिस्तर्पयेद्देवान् सतिलाद्भिः पितॄनपि”।

 इत्यादिना स्नानसूत्रोपदिष्टात् स्नानाङ्गतर्पणाद्विलक्षणमेव सपरिकरं तर्पणमभिधाय, -

“छायां यथेच्छेच्छरदातपार्त्तः  
पयः पिपासु क्षुधितोऽलमन्त्रम्।  
बालोजनित्रींजननी च बालं  
योषित् पुमांसं पुरुषश्च योषाम्॥  
तथा सर्व्वाणि भूतानि स्थावराणि चराणि च।  
विप्रादुदकमिच्छन्ति सर्व्वाभ्युदयकृद्धि सः।  
तस्मात् सदैव कर्त्तव्यमकुर्व्वन् महतैनसा।  
युज्यते ब्राह्मणः कुर्व्वन् विश्वमेतद्विभर्त्ति हि”।

 इत्युपसंसृतवान्। तदत्राकरणे दोषस्य करणे चाभ्युदयस्योपदेशात् प्रधानमेवैतत् तर्पणमिति प्रतिपत्तव्यम्। न ह्यत्र तर्पणस्याङ्गत्वे लिङ्गादिकं किमपि प्रमाणमुपलभामहे; येन स्नानाङ्गमिदं तर्पणमिति प्रतिपद्येमहि। ब्रह्मयज्ञसाहचर्य्यादपि पितृयज्ञस्तर्पणं प्रधानमेवावगम्यते। साहचर्य्यमपि स्वल्वर्थस्य नियामकमिष्यते। अतएव कर्म्मप्रदीपे, 'पितृयज्ञस्तु तर्पणम्' - इतिस्नानप्रकरणनैरपेक्ष्येणाम्नातम्। मनुस्मृतावपि 'पितृयज्ञस्तु तर्पणम्'-इत्युक्तम्। स्नानस्य तदङ्गतर्पणस्य वा नामापि तत्र न श्रूयते। प्रकरणान्तरे खल्विदमाम्नानं प्रकरणाधिकरणन्यायेन कर्म्मान्तरमवगमयति। तथा चोकम्। “प्रकरणान्तरे प्रयोजनान्यत्वम्”– इति। तुल्यञ्च ममाम्नानम् - अध्यापनं ब्रह्मयज्ञस्तर्पणं पितृयज्ञोहोमो देवयज्ञ इत्येवमादि न च स्नानाङ्गतर्पणादवक् वन्दोगानां ब्रह्मयज्ञो भवति। स्नानाङ्गतर्पणात् परत एवाचार्येण ब्रह्मयज्ञस्योपदेशात्। छन्दोगानां विहितस्यैव ब्रह्मयज्ञस्य खल्देष कालविधिः- ‘स चार्वाक् तर्पणात् कार्य्यः’ - इत्येवमादिः। न चान्यविषयमेतद्वाक्यम्। न खल्वस्यैव पूर्व्वस्मिन् परस्मिंञ्च वाक्यप्रवाहे छन्दोगविषये सति मध्यपठितमिदं वाक्यमकस्मादेवान्येषां भवितुमर्हति। न चार्टूजरतौयमुचितम्। तस्मान्न किञ्चिदेतत्। खानाङ्गमञ्च तर्पणमन्तरेण स्नानं न भवति, भवति चेदं तर्पणमन्तरेणापि स्नानं रोगाद्युपद्रवेषु।

“तर्पणन्तु शुचिः कुर्य्यात् प्रत्यहं स्नातकोद्विजः।  
देवेभ्यश्च ऋषिभ्यश्च पितृभ्यश्च यथाक्रमम्”।

 इति च स्मॄत्यन्तरम्। तदेवं सिद्धे तर्पणद्वैते, स्नानाङ्गतर्पणं सवितुरुपस्थानात् परं पितृयज्ञस्तु तर्पणं ब्रह्मयज्ञादिति न किञ्चिदनुचितम्। अतएव कात्यायनेन श्रुतिजपात् परं तर्पणमुक्तम्।

 यच्च तर्पणद्वैतमभ्युपगच्छताऽपि तत्त्वकारेण स्वानाङ्गतर्पणन्तु प्रधानतर्पणस्य प्रकृतिभूतं नित्याग्निहोत्रमिव सत्राग्निहोत्रस्य। तत्र खानाङ्गतर्पणस्य मन्ध्योत्तरत्वं साचादुक्रं विकृतावपि सम्भवे प्राप्तम्। यथा ज्योतिष्टोमस्य इष्ट्युत्तरकालत्वं विकृतिसोमेऽप्यतिदेशप्राप्तम् - इत्युक्तम्। तत्र तज ब्रूमः। स्मृत्यन्तरोतं प्रधानतर्पणं स्नानाङ्गतर्पणस्य विकृतिर्भवेत् भवतु नाम। कात्यायनोक्तन्तु प्रधानतर्पणं न स्नानाङ्गतर्पणेन विक्रियते। कस्मात्? सपरिकराभिहितत्वात्तस्य। सपरिकराभिहिता प्रकृतिर्विकृतिरन्या, - इति हि सिद्धान्तः। तत्र कुत्र कस्य धर्म्मःप्रदिश्यताम्।

 अथापि भवतः श्रद्धामनुरुध्य प्रधानतर्पणं स्नानाङ्गतर्पणस्य विकृतिरिति सामान्येन प्रतिपद्येमहि, तथापि 'स चार्वाक् तर्पणात् कार्य्यः' - इति कात्यायनादिभिस्तस्य कालविशेषोपदेशात् नैव चोदकेन तत्र कालः प्रापयितव्यो भवति। वैकृतेन विशेषोपदेशेन प्राकृतस्य चोदकप्रापयितव्यस्य कालम्य बाधात्। चोदकेन हि विप्रकष्टाधीतः कालः संबन्धयितव्यः, मन्त्रिकष्टन्तु ब्रह्मयज्ञोत्तरलमिति शीघ्रमुपस्थितेन ब्रह्मयज्ञोत्तरत्वेन बिलम्बीपस्थितं सन्ध्योत्तरत्वं बाध्यते। शरमयेनेव वर्हिषा कुशमयं वर्हिः। अपिच। यदि विकृतावानुमानिकं चोदकप्राप्तं सामिधेनीनां पाञ्चदश्यं बाधित्वा, “सप्तदश सामिधेनीरनुब्रूयात्”–इत्यनारभ्याधीतेनापि वाक्येन साप्तदश्यं सामिधेनीनामिष्यते, तर्हि, 'स चार्वाक् तर्पणात्कार्य्यः' - इति 'ब्रह्मयज्ञप्रसिद्ध्यर्थम्' - इति चैवमादिभिर्वाक्यैः मातादेव पितृयज्ञविषयैः चोदकप्राप्तं मन्ध्योत्तरत्वं बाधित्वा पितृयजस्य तर्पणस्य ब्रह्मयज्ञोत्तरत्वं सुतरामेष्टव्यम्।

 अतएव चातुर्मास्येषु साकमेधे तृतीये पर्व्वणि- "अग्नयेऽनीकवते प्रातरष्टाकपालो, मरुद्भ्यः सान्तपनेभ्योमध्यन्दिने चरुः, मरुद्भ्योगृहमेधिभ्यः सर्व्वासां दुग्धे सायमोदनम्” - इति प्रातर्माध्यन्दिने सायमित्यहः कालेषु दृष्टीनां समाम्नानात्, – यथा देवदत्तः प्रातरपूपं भक्षयति, मध्यन्दिने विविधमन्नमश्नाति, अपराह्नेमोदकान्

भक्षयति, —इत्येकस्मिन्नहनि इति गम्यते, तथाऽत्रापि गम्यते— इत्येकस्मिन्नहनि इष्टीनामवगमात् सद्यस्कालता विकृतीनाममूषामिष्टीनामिति चोदकप्राप्तमानुमानिकं द्व्यहकालत्वं बाध्यत इति पञ्चध्याये सिद्धान्तितम्। तथा चोक्तम्। “अपि वा क्रमकालमंयुक्तासद्यः क्रियेत तत्र विधेरनुमानात् प्रकृतिधर्म्मलोपः स्यात्” – इति। एवमिहापि भविष्यति।

 ननु नास्त्यत्र शब्दब्रह्मयज्ञानन्तरन्तर्पणं पितृयज्ञः, —इति। साकमेधेऽपि तर्हि नास्ति शब्दः सद्यस्काला दूमा दृष्टय इति। तत्रार्थादवगम्यते सद्यस्कालता इति चेदिहाप्यर्थादवगम्यते ब्रह्मयज्ञोत्तरतेत्यविशेष एव। न स्वलु वयं शब्दस्याप्रयोगमर्थाभावे हेतुमभ्युपगच्छामः।मत्यप्यर्थे तदवमराभावान्न प्रयुज्यते शब्दइति ह्यभियुक्ताः कथयन्ति। गम्यते चान्यस्मात् कारणादयमर्थोयदुत ब्रह्मयज्ञादनन्तरं पितृयज्ञस्तर्पणं कर्त्तव्यमिति। अस्ति चात्र सक्षादपि ब्रह्मयज्ञोत्तरत्वावगमकं किञ्चिद्वचनम्। तच्च पुरस्तादेवोदाहृतमस्माभिः।

 यदि पुनः सामान्यत एव तर्पणस्य ब्रह्मयज्ञोत्तरत्वमाम्नायेतापितर्हि तत् प्रकृत्या वा गृह्येत विकृत्या वा, —इति भवतां द्वयी गतिः स्यात्। तत्र यदि प्रकृत्या गृह्येत, तर्ह्युभयोः कालयोरन्यतरः कालः पक्षेपरित्यष्येत। यदि विकृत्या गृह्येत, तत्रापि चोदकेन प्राकृतस्य कालस्य प्रापितत्वादन्यतरः कालः परित्यज्येतैव। तदेवमुभयथाऽप्यन्यतरकालपरित्यागस्यावश्यकत्वे समानेऽपि यतरः पक्षोन्यायेनानुगृह्यते, ततरः पक्ष इहाश्रयितव्योभवति। तत्र विकृतौ

चोदकप्राप्तः काल आनुमानिक इति स त्यज्यताम्। प्रकृतौ तु सन्ध्योत्तरत्वकालः साक्षादाम्नात इति न युज्यते त्यक्तुमित्यस्मत्पक्षो न्यायेनानुगृह्यते।

 अतएव, “य दृष्तृ्या पशुना सोमेन आग्रयणेन वा यक्ष्यमाणः सपौर्णमास्याममावस्यायां वा यजेत" - इति सामान्यवचनेन साङ्गम्य यागस्यामावस्यायां पौर्णमाम्यां वा करणालानात् तस्य च प्रकृतिपरत्वे तत्र प्रत्यक्षममान्नातस्य पूर्वेधुरग्निं गृह्णाति उत्तरमहदैवतां यजेत' - इति कालस्य पक्षे परित्यागप्रसङ्गात् सामान्यवचनं विकृतिपरमिति तत्र चोदकप्राप्तमानुमानिकं हैयहकास्यपरित्यज्यते इति वैकृतानामैन्द्राग्नादौनां सद्यस्कालत्वमिति पञ्चमाध्याये सिद्धान्तितम्।

 परमार्थतस्तु ब्रह्मयज्ञोत्तरत्वाम्नानं न सामान्यविषयं किन्तु पितृयज्ञरूपतर्पणविषयमेवेति पुरस्तादपदर्शितमस्माभिः। अतएव गोभिलीयवचनद्वयम्।

“आप्लवने तु संप्राप्ते तर्पणं तदनन्तरम्।  
गायत्रीन्तु जपेत् पश्चात् स्वाध्यायञ्चैव शक्तिः।  
आप्लवने तु संप्राप्ते गायत्रींजपतः पुरा।  
तर्पणं कुर्वतः पश्चात् स्नानमेव वृथा भवेत्”।

 इति। तदनेन स्नानाङ्गस्यैव तर्पणस्यायं काल इति स्पष्तृमवगम्यते। कस्मात्?‘आप्लवने तु संप्राप्ते, इत्युपक्रमात्। 'स्नानमेव वृथा भवेत्', इति चोपसंहारात्। तस्मादियमेवावधारणा, - नानाङ्गं तर्पणं जपयज्ञात् पूर्व कर्त्तव्यं जपयज्ञादनन्तरञ्च तर्पणं पितृयज्ञरूपं

कर्त्तव्यमिति। तदनेन तन्त्रता निरस्ता।कस्मात्? कालभेदात्। अन्यः कालः पितृयज्ञस्य तर्पणस्य ब्रह्मयज्ञोत्तरत्वमन्यश्च कालः स्नानाङ्गस्य तर्पणस्य सूर्य्योपस्थानोत्तरत्वमिति भवति कालभेदः। 'स चार्व्वाक् तर्पणात् कार्य्यः' - इति तर्पणादर्व्वाग्ब्रह्मयज्ञमभिदधानः कात्यायनोऽर्थाद् ब्रह्मयज्ञात् परं तर्पणं पितृयज्ञरूपं दर्शयति।

 एतेन यत्परिशिष्टप्रकाशकृताऽभिहितम् – 'सचार्व्वाक् तर्पणात्कार्य्यः' - इति यजुर्व्वेदिविषयम्, छन्दोगानान्तर्पणात्परं ब्रह्मयज्ञाभिधानादिति, यच्च तत्त्वकारेण - ब्रह्मयज्ञानन्तरन्तर्पणं सामगेतरेषामिति। तदसङ्गतम्। पितृयज्ञरूपं खल्विदं तर्पणं —‘स चार्व्वाक्तर्पणत्कार्य्यः' - इति, स्नानाङ्गमञ्च तर्पणं ब्रह्मयज्ञादर्व्वागभिहितमिति विभिन्नविषयतया विरोधानवसरात्। शब्दमूलः खल्वयमर्थोभवति— अनेनेदं कर्त्तव्यमनेनेदमिति। न खल्वस्ति शब्दो —ब्रह्मयज्ञानन्तरन्तर्पणं सामगेतरेषामिति। सेयमशाब्दी पुरुषबुद्धिमूला कल्पना प्रेक्षावतामनपेक्षणीया भवति। कस्मात्? – “धर्म्मस्य शब्दमूलत्वादशब्दमनपेक्षंस्यात्”–इति जैमिनिसूत्रात्। लाघवादेवमस्तु, इति चेदुच्यते। न खलु शास्त्रबलाद्वस्तुसिद्धौलाघवं किमपि कर्तुमर्हति। पुरुषप्रवृत्तौ खल्वेतदुपयुज्यते। अल्पीयस्यदृष्टानुमानकल्पना न्याय्येति चेदुच्यते। सत्यं न्याय्या—अल्पीयस्यदृष्टानुमानकल्पना यत्र विशेषहेतुर्नास्ति। इह चास्ति विशेषहेतुः-’स चार्व्वाक्तर्पणात् कार्य्यः' इति। प्रमाणस्य स्वल्वभावेऽल्पीयस्यपि अदृष्टानुमानकल्पना न क्रियते,—क्रियते पुनर्गरीयस्यपि सति प्रमाणे ति हि प्रमाणपरतन्त्राणां समयः। तथा चाभियुक्तानां वचनम्।

“प्रमाणवन्त्यदृष्टानि कल्प्यानि सुबहून्यपि।  
अदृष्टशतभागोऽपि न कल्प्यो निष्प्रमाणकः”।

 इति। अपि च। छन्दोगानां स्वशास्त्रोपदिष्टं प्रधानतर्पणस्य ब्रह्मयज्ञोत्तरत्वं छन्दोगेतरेषामिति वदन् प्रष्टव्यः। स्वशास्त्रोपदिष्टं ब्रह्मयज्ञोत्तरत्वं छन्दोगैः कुतस्त्यज्यते? तेषां सन्ध्योत्तरत्वस्य चोदकप्राप्तत्वादिति चेत्। न। तेषां ब्रह्मयज्ञोत्तरत्वस्यापि वाक्येन प्राप्तत्वाविशेषात्। एवञ्च कतरदिह त्यक्तव्यमिति भवति विचारणा। तत्र चोदकप्राप्त एवानुमानिकः कालस्त्यक्तव्यः साक्षादुपदिष्टं ब्रह्मयज्ञोत्तरत्वं न युज्यते त्यक्तुमित्यवोचाम।

 ननु उक्तं सामगेतरेषामुपदेशोऽयं भविष्यति,—इति। नैतत् साधूक्तम्। न खल्वत्र सामगेतरे श्रूयन्ते, किन्तर्हि भवता कल्पयितुमभिप्रेयन्ते। सैव कल्पना न सम्भवतीति ब्रूमः। छन्दोगानां प्रधानतर्पणम्य मन्ध्योत्तरत्वं चेत् कुतश्चित् कारणात् मिध्येत्, विकल्प एव तर्ह्युभयोः कालयोर्भवेत्। न तु छन्दोगपरिशिष्टोपदिष्टकालम्य छन्दोगेतरविषयत्वमिति साध्वी कल्पना। तदपि चोदकेन सिषाधयिषितं, तच्च न सम्भवतीत्युक्तम्।

 इतरेतराश्रयाच्चासीद्भिः।चोदकेन छन्दोगानां प्रधानतर्पणस्य सन्ध्योत्तरत्वसिद्धावेव तद्विरोधाद्ब्रह्मयज्ञोत्तरत्वावेदकस्य शास्त्रस्य तदन्यपरत्वं सेत्स्यति, सिद्धे च तच्छास्त्रस्य तदन्यपरत्वे प्रधानतर्पणस्य चोदकेन सन्ध्योत्तरत्वसिद्धिरितीतरेतराश्रयमापद्यते। तस्मादितरेतराश्रयाञ्च न सिध्यति तद्वचनस्य सामगेतरविषयत्वम्। वैकृतश्चार्थोऽर्थादप्यवगम्यमानश्चोदकं बाधते चोदकस्य दुर्व्वलत्वादित्यप्युपदर्शितमेवाधस्तात्।

 अपि च। छन्दोगपरिशिष्टोपदिष्टं पितृयज्ञस्य तर्पणस्य ब्रह्मयज्ञोत्तरत्वं छन्दोगानां न भविष्यति, भविष्यति त्वन्येषामिति कोऽयमसदावेशः परीक्षकाणामिति न खल्बधिगच्छामि। यावान् खल्वश्रुतकल्पनाथां दोषस्तावानेव श्रुतस्योत्सर्गे इति हि तन्त्रस्थितिः। भवतां मते त्वपहस्तितैव स्थितिरियं स्यात्। अश्रुतस्य छन्दोगेतरविषयत्वस्यकल्पनात् छन्दोगानां श्रुतस्य ब्रह्मयज्ञोत्तरत्वस्यो त्सर्गाञ्च। न खल्वन्यशास्त्रोक्तमपि पुरुषबुद्ध्या बलादन्यत्र नीयते इति युक्तम्। न खल्वेवमयं धर्म्मोभवति।

 यदपि छन्दोगानां स्नानाङ्गतर्पणम्य सन्ध्योत्तरत्वमुक्तम्। तदप्ययुक्तम्। सवितुरुपस्थानात् परमेव तेषां स्नानाङ्गतर्पणस्य करणोपदेशात्। न चोपस्थानान्तमेव छन्दोगानां सन्ध्योपामनम्, किन्तर्हि? - गायत्रीजपान्तमेव। कथं ज्ञायते? शृणु यथा ज्ञायते। “अथातः सन्ध्योपासनविधिं व्याख्यास्यामः” – इति प्रतिज्ञाय, "ध्यानयुक्तमावर्त्तयेदोंपूर्व्वांगायत्रीम्”–इति गायत्रीजपान्तमभिधाय, “अथ य इमां सन्ध्यां नोपास्ते" - इत्युपसंहरन्नाचार्यो गायत्रीजपान्तमेव सन्ध्योपासनमिति दर्शयति। अतएव स्नानप्रकरणे – “अथ नित्यवत् सन्ध्यामुपासीत्” – इत्यभिधाय, "सवितुरूपस्थानं, नमो ब्रह्मणे इत्युपजाय च” – इत्यभिहितम्। तदत्र-सन्ध्यामुपासीत-इति गायत्रीजपान्तमेव सन्ध्योपासनं प्राप्नोतीत्यन्तरा तर्पणार्थम् - सवितुरुपस्थानम् इति वचनं सङ्गच्छते। तदन्तस्य सन्ध्योपासनत्वे तु – सन्ध्यामुपासीत-इत्यनेनैव प्राप्तत्वात्—सवितुरुपस्तानम् —इति पुनर्व्वचनमाचार्यस्यानर्थकमेव स्यात्। कर्म्मप्रदीपोऽपि।

“अत ऊर्द्धं प्रवक्ष्यामि सन्ध्योपासनिकं विधिम्।  
अनर्हःकर्म्मणां विप्रः सन्ध्याहीनो यतः स्मृतः”॥

 इति प्रतिज्ञाय,—

“तिष्ठेदोदयनात् पूर्व्वांमध्यमामपि शक्तितः।  
आसीतोडूद्गमाच्चान्त्यां सन्ध्यां पूर्व्वत्रिकं जपन्”॥

 इति गायत्रीजपान्तमभिधाय,—

“एतत् सन्ध्यात्रयंप्रोक्तंब्राह्मण्यं यत्र तिष्ठति।  
यस्य नास्यादरस्तत्र न सब्राह्मण उच्चते”॥

 इत्युपसंजहार।  
 यत्पुनर्मनुवचनम्—

“यदेव तर्पयत्यद्भिः पितॄन्, स्नात्वाद्विजोत्तमः।  
तेनैव सर्व्वमाप्नोति पितृयज्ञक्रियाफलम्"॥

 इति। तत्स्नात्वेति साङ्गस्य सतर्पणस्य स्नानस्याभिधानात्यदेवेति स्वोक्तमेव—‘पितृयज्ञस्तु तर्पणम्' —इति प्रधानतर्पणं परामृशति। अशक्तावप्यन्यस्य पितृयज्ञस्य तर्पणादेव सर्व्वंपितृयज्ञफलं दर्शयति। स्नात्वेति तु प्राप्तस्यैव कर्म्मार्थस्नानस्यानुवादः। यथा स्मृत्यन्तरे—

“यदादौ वेदमारभ्य स्नात्वा भक्त्या द्विजोत्तमः।  
अध्यापयेत् द्विजान् शिष्यान् सोऽयं ब्रह्ममस्वः स्मृतः”॥

 इत्येवमादौ। अथवा। अत्यन्ताशक्तः स्नात्वा यदेव तर्पयति स्नानाङ्गमपि, तेनापि पितृयज्ञफलमाप्नोतीत्येवमर्थं मनुवचनं भविष्यतीत्यदोषः। न चास्मादेव मनुवचनात् स्नानाङ्गतर्पणादेव प्रधानतर्पणं तन्त्रात् सेत्स्यति इति वाच्यम्। नैयायिक्यास्तन्त्रतायाः कालभेदेऽसम्भवात्। नैयायिकीखल्वियं तन्त्रतेष्यते। न च कालभेदे तन्त्रतान्यायोऽस्ति। न च वचनशतेनापि न्याय-आनेतुं शक्यते। तस्मादशक्तविषयं मनुवचनं वाच्यम्। न च वाच्यं—कात्यायनवचनमेव स्नानाशक्तविषयं किमिति न स्यादिति। प्रमाणाभावात्। न हि मनुः स्नानाङ्गतर्पणस्य पितृयज्ञत्वं स्मरति, किन्तर्हि? तेनैव पितृयज्ञफलप्राप्तिम्। कात्यायनस्तु पितृयज्ञस्य तर्पणस्य जपयज्ञात् पराचीनत्वम्। तदनयोर्विभिन्नविषययोर्व्वाक्ययोर्नास्त्येकविषयत्वम्। विशेषवचनत्वाच्च। विशेषवचनं खल्विदं कात्यायनस्य छन्दोगविषयं, न सामान्येन मनुवचनेनान्येन वा सङ्कोचयितुमुचितम्। विशेषस्य बलवत्त्वात्। “पदार्थान्तरसाकाङ्क्षविशेषमपहाय तदिरत्र सामान्यमन्वेति” – इति हि न्यायः। कथं पुनर्मनोर्बलत्वमुच्यते? बृहस्पतिस्त्वस्य प्राधान्यं स्मरति—

“वेदार्थोपनिबन्धृत्वात् प्राधान्यं हि मनोः स्मृतम्।  
मन्वर्थविपरीता या सा स्मृतिर्न प्रशस्यते"॥

 इति। अत्रोच्यते। सत्यं स्मरति बृहस्पतिरस्यप्राधान्यम्, अस्त्येव तत्, तच्च वयमपि नापलपामः। परमेतत्प्राधान्यमवष्टभ्य नात्र निर्णयो युक्त इति ब्रूमः। यत्र खल्वन्यत् विनिगमनाकारणं नास्ति, समानविषयञ्च समाम्नानद्वयमुपलभ्यते, तत्र मनोः प्राधान्यमवष्टभ्य शास्त्रार्थावधारणाकर्त्तुमुचिता। सामान्यविशेषवचनयोस्तु विशेषवचनं बलवदिति को नाम साहसिकः समुत्सहतेऽपलपितुम्? एवं खल्वपहस्तितैव शास्त्रमर्य्यादा स्यात्। सर्व्वाणि दर्शनानि सर्व्वे च लोकाः व्याकुप्येरन्। अतएव मनोरननुमतमपि वैश्वदेवादिकमाचार्य्यानुमतमनुष्ठीयते, मन्वनुमतन्तु काम्यतया क्रियते इति निपुणतरमुपपादयिव्यामः।

 परमार्थतस्तु 'स्नात्वा यदेव तर्पयति'—इति, 'तेनैव'—इति च ब्रुवाणोमनुरेवकारादन्यत् तर्पणं विनाऽपि, पित्र्यबलिनेव, स्नानाङ्गतर्पणेनैव पितृयज्ञफलप्राप्तिं दर्शयति इति—तद्वचनमेव पृथक्तर्पणाशक्तविषयं भवितुमुचितम्। अपिच। मनुना स्नानाङ्गतर्पणेनैव पितृयज्ञक्रियाफलप्राप्तिवचनात् तन्त्रतांमनुमायान्यथानुपपत्त्या पितृयज्ञतर्पणस्य तत्कालत्वमनुमित्सति भवान्। अस्मादेव च कारणात् ब्रह्मयज्ञोत्तरत्ववचनं स्नानाशक्तविषयमिति प्रतिपद्यते। तच्चैतदनुचितम्। कस्मात्? इतरेतराश्रयात्। सिद्धे हि स्नानाङ्गतर्पणकालत्वे प्रधानतर्पणस्य, ब्रह्मयज्ञोत्तरत्ववचनं स्नानाशकविषयमवतिष्ठते। सिद्धे च ब्रह्मयज्ञोत्तरत्ववचनस्यस्नानाशक्तविषयत्वे प्रधानतर्पणस्य तत्कालत्वानुमानकल्पना—इति इतरेतराश्रयमापद्येत। अपि चार्थविप्रकर्षात्। विप्रकृष्टा खल्वेषा कालकल्पना, सन्निकृष्टेन कालेन ब्रह्मयज्ञोत्तरत्वेन बाध्यते आनुमानिकं खल्विदं स्नानाङ्गतर्पणकालत्वं प्रत्यक्षन्तु ब्रह्मयज्ञोत्तरत्वं प्रत्यक्षञ्चानुमानाद्बलीयः। यावत् खल्वनुमातुमुत्सहते भवान्, तावदेव ब्रह्मयज्ञोत्तरत्वमन्वीयते—इति प्रत्यक्षविरोधादनुमानमेव बाध्यते इति युक्तम्। सदाचारस्य स्मृत्यपेक्षया दुर्ब्बलतायामित्थमेवकारणमभिहितं वार्त्तिककृद्भिः। तथा चोक्तम्।

“सदाचारः स्मृतिं यावदनुमातुं समुत्सुकः।  
स्मृतिर्लब्धश्रुतिस्तावद्धर्म्ममेव प्रमापयेत्”॥

 इति। अपि च।

“तेनैव सर्व्वमाप्नोति पितृयज्ञक्रियाफलम्”।

 इत्यवधारयन्मनुरशक्तविषयमिदमिति दर्शयति। शक्तस्य तु श्राद्धादिकरणं दर्शयिष्यामः। यदि पुनः केषाञ्चिदपि शाखिनां तर्पणयोः समानकालत्वं प्रामाणिकम्। तर्हि कामं तत्परमस्तु मनुवचनम्। तावताऽप्यस्माकं ब्रह्मयज्ञोत्तरत्ववचनं नापचीयते। तस्मादस्मदुक्त एवार्थः समादरणीयः।

 अथैवमेकस्मिन्नेव दिने स्नानाङ्गं प्रधानञ्चेति तर्पणद्वयं कर्त्तव्यमित्युक्तम्। तत् खल्वनुचितमेव। कस्मात्?

“नावर्त्तयेत् पुनः कर्म्मतर्पणादिकमन्वहम्।  
काम्यनैमित्तिके हित्वा एकं ह्येकत्र वासरे”॥

 इत्येवमादिस्मरणात्। उच्यते। इदं हि वाक्यं, 'एकं ह्येकत्र वासरे' – इत्युपसंहारादेकस्यैव कर्म्मणः फलभूमार्थितया पुनरावृत्तिं निषेधतीति- सकृदनुष्ठानेनैव शास्त्रार्थस्य कृतत्वात् सुतरां नावर्त्त्यते कर्म्मेति न्यायमूलम्। न पुनर्निमित्तभेदेऽपि नैमित्तिकानामावृत्तिं निषेधति। सति निमित्ते नैमित्तिकस्यावश्यम्भावात्। अत एवैकस्मिन्नहनि प्रातर्मध्याह्नेच स्नानाङ्गतर्पणमुपपद्यते। 'काम्यनैमित्तिके हित्वा' - इति च निमित्तभेदेनावृत्तौ मुनेः स्वरसोऽवगम्यते। अतएवेदमपि प्रदर्शनमात्रं न पुनर्नियमार्थम्। न्यायस्यान्यत्राप्यविशेषात्। अतएव—

“विषुवद्दिवसे प्राप्ते पञ्चतीर्थीविधानतः।  
स्नात्वा सङ्कर्षणं कृष्णं दृष्ट्वा भद्राञ्च भो द्विजाः”॥

 इत्येकस्मिन्नपि दिने निमित्तभेदेन नैमित्तिकावृत्तिर्न्यायावगतैव स्मर्य्यते। तथा।

“धर्मविन्नाचरेत् स्नानमाह्निकञ्च पुनः पुनः।  
तर्पणं ब्रह्मयज्ञञ्च वैश्वदेवं न चाचरेत्”॥

 इति। इदमपि वचनं एकस्यैव कर्म्मण एकदैव पुनराचरणं निषेधतीति न्यायमुलमेव। वैश्वदेवसाहचर्य्याच्चैवमवगम्यते। न खल्वेकस्मिन् दिने सकृदेव वैश्वदेवः कर्त्तव्यः इति शक्यते वक्तुम्।रात्रावपि पुनर्वैश्वदेवस्य वक्ष्यमाणत्वात्। अतएव सामान्यतः स्मर्य्यते।

“यथाब्देनाब्दिकं कर्म्ममासेनैव तु मासिकम्।  
न्यूनाधिकं न कर्त्तव्यं न चैकत्र क्रियाद्वयम्”॥

 इति। एकस्याः क्रियाया एकदा वारद्वयविधानं न युक्तमिति हलायुधः। तस्मात् तर्पणद्वयमविरुद्धम्। तदेवं 'स चार्व्वाक्तर्पणात् कार्य्यः'—इति ब्रह्मयज्ञस्यैकः कालः। पश्चाद्वाप्रातराहुतेः'—इत्यपरः कालः। अध्यापनं श्रुतिजपश्चात्रकर्त्तव्यम्। तथा च स्मर्य्यते।

“द्वितीये च तथा भागे वदाभ्यासोविधीयते।  
वेदाभ्यासो हि विप्राणां परमन्तप उच्यते।

ब्रह्मयज्ञः स विज्ञेयः षड़ङ्गसहितस्तु सः।  
वेदस्वीकरणं पूर्व्वंविचारोऽभ्यसनं जपः।  
तद्दानञ्चैव शिष्येभ्यो वेदाभ्यासश्च पञ्चधा”।

 इति। अनया च स्मृत्येदमवगम्यते—

यत् गुरोरध्ययनमपि ब्रह्मयज्ञोऽत्रैव कर्त्तव्यमिति। अत्र चाध्यापनं प्रथमः कल्प इति भट्टभाष्यम्। कर्म्मप्रदीपोऽप्याह।

“ब्रह्मयज्ञादपि ब्रह्मदानमेवातिरिच्यते”।

 इति। ‘वैश्वदेवावसाने वा'—

इत्यपरः कालः। वैश्वदेवो नाम होम उच्यते देवयज्ञरूपः। विश्वे देवाः सर्व्वेदेवाः, ते यम्य होमस्य देवताः सोऽयं देवयज्ञात्मको होमो वैश्वदेव इत्युच्यते। तदवमानमन्यः कालो ब्रह्मयज्ञस्य। तस्य खल्वस्य वैश्वदेवम्यानसाने विहितमपि वामदेव्यगानं बलिकर्म्मान्त एव कर्त्तव्यम्।

“अहोमकेव्वपि भवेत् यथोक्तं चन्द्रदर्शने।  
वामदेव्यं गणेष्वन्ते बल्यन्ते वैश्वदेविके”।

 इति कर्म्मप्रदीपदर्शनात्। स खल्वयं वामदेव्यगानरूपो ब्रह्मयज्ञोवैश्वदेवावसाने बलिकर्म्मकृत्वा कर्त्तव्यः—

इति परिशिष्टप्रकाशः। बल्यन्ते वामदेव्यगानान्तिको यो जपः सब्रह्मयज्ञः—

इति भट्टभाष्यम्। ते खल्विमे त्रयो ब्रह्मयज्ञकाला व्यवस्थिता वेदितव्याः। कथन्नाम? तर्पणादर्ब्बाक् श्रुतिजपः। प्रातराहुतेः पश्चात् स चाध्यापनञ्चाध्ययनञ्च।वैश्वदैवावसाने सएवेति। साखल्वियं व्यवस्था बहुसम्मतेत्यादरणीया।अनियमेनैते यथासम्भवं ब्रह्मयज्ञकाला इत्यपरमतम्। वैश्वदेवावसाने तु व्याख्यातारो विवदन्ते। केचिदाहुः—

वामदेव्यगानमेवात्र श्रुतिजप इति। त्वाहुः—

वामदेव्यगानमपि अन्यदप्यध्ययनमत्र श्रुतिजप इति। इदमेव तावन्मतमाद्रियामहे। कस्मात्? ब्रह्मयज्ञस्यैव कालत्रयविधानात्। व्यवस्थायाञ्च प्रमाणविशेषाभावात्। द्वयान् परं विशेषः। यदशक्तौ कर्म्मापवर्गविहितेनापि वामदेव्यगानेन तदानींस कृतो भवति। तमिमं तृतीयं महायज्ञं वैश्वदेवमुपदिदिक्षुराचार्य्यइदमाह।

निष्ठिते सायमाशप्रातराशे भूतमिति प्रवाचयेत्॥१६॥

  निष्ठा निष्पत्तिः संजाताऽस्येति निष्ठितः तस्मिन्निष्ठिते निष्पन्ने इत्येतत्। अन्ये त्वाहुः - निष्ठिते निःशेषेण व्यञ्जनोपसेचनादिसहिते स्थिते सिद्धे—

इति। कस्मिन्? सायमाशप्रातराशे, साथमाश्यते इति सायमाशः, प्रातराश्यते इति प्रातराशः, स च सचेति द्वन्द्वैकवद्भावस्तस्मिन् सायमाशप्रातराशे। सायंप्रातः शब्दौ खल्विमौ दिवारात्रिपरौ। कस्मात्?

“मुनिभिर्द्विरशनं प्रोक्तं  
विप्राणां मर्त्यवासिनां नित्यम्।  
अहनि च तथा तमस्विन्यां  
सार्द्धप्रहरयामान्तः”।

 इति कर्म्मप्रदीपदर्शनात्। भूतमिति प्रवाचयेत्, प्रकर्षेण वाच्येत्। भूतमिति प्रवाचयेदिति सूत्रयन्नाचार्यो—

भूतमिति ब्रूहीति प्रवाचयितुः प्रश्नोऽर्थादायात इति दर्शयति। कः प्रवाचयेत् ?

गृहपतिः। कस्मात्? प्रकृतत्वात्। कां प्रवाचयेत्? पत्नीम्। कस्मात्? अन्नपंक्त्यां तस्या एवाधिकारात्। कथमन्नपंक्त्यां तस्याएवाधिकारः? मन्वादिस्मरणात्। तथा च स्मरति भगवान्मनुः।

“अर्थस्य संग्रहे चैनां व्यये चैव नियोजयेत्।  
शौचे धर्म्मेऽन्नपंक्त्याञ्च परिणाय्यस्य रक्षणे”।

 इति। केनचित् प्रतिबन्धेन पत्नी चेदसन्निहिता रसवत्यां, तर्हि किं कर्त्तव्यम्? इत्यत्राह कर्म्मप्रदीपः।

“भूतप्रवाचने पत्नी यद्यसन्निहिता भवेत्।  
रजोयोगादिना तत्र कथं कुर्व्वन्ति याज्ञिकाः?  
महानसेऽन्नं या कुर्य्यात्सवर्णान्तां प्रवाचयेत्।  
प्रणवाद्यपि वा कुर्य्यात् कात्यायनवचो यथा”।

 इति॥१६॥\*॥

**ऋते भगया वाचा शुचिर्भूत्वा॥ १७॥**

 ऋते विना, अभगया अभजनीयया अशोभनया वाचा, तां विनेति व्यत्ययेनेयं तृतीया द्रष्टव्या। अथवा। ऋते प्रदीप्ते, तत्राप्यस्याभिधानकाण्डे पाठात्। कस्मिन्? प्रकृतत्वादग्नौ, बैश्वदेवार्थमिति वाक्यशेषः। भट्टभाष्ये तु—

“ऋते गते। ऋ गतौ। कस्मिन्? प्रकृतत्वादन्नहोमार्थमग्निसविधमासादिते इत्यर्थः। एतस्मिन् काले प्रवाचयेत्”। इति व्याख्यातम्। तथाच गृहपतिना भगया वाचा भूतमिति ब्रूहीत्येवमभिहिता पत्नी, शुचिर्भूत्वाऽऽचमनादिना, भगया वाचा शोभनया विस्पष्टया भूतमिति ब्रूयादित्यर्थः।

गृहपतेः खल्वाचान्तोदकेन कृत्यमित्यनेनैव शौचं सिद्धमिति शुचिर्भूत्वेत्येतत् पत्नीसम्बन्धविवक्षयैवाचार्य्यः सूत्रयाञ्चकारेति गम्यते॥१७॥\*॥

 पत्न्या खल्वेवमुक्तेगृहपतिः—

प्रतिजपत्योमित्युच्चैस्तस्मै नमस्तन्माख्या इत्युपाँशु॥१८॥

 ॐ इत्युच्चैः प्रतिजपति। तस्मै नमस्तन्माख्या दृत्युपांशु—

“शनैरुच्चारयेन्मन्त्रमीषदोष्ठौ प्रचालयन्।  
किञ्चित् शब्दंस्वयं विद्यादुपांशु स जपः स्मृतः”।

 इत्युक्तलक्षणं यथा भवति,तथा प्रतिजपतीत्यनुषज्यते॥१८॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये प्रथमप्रपाठकस्यतृतीयाखण्डिका॥

**गोभिलीयगृह्यसूत्रे**

प्रथमप्रपाठकेचतुर्थी खण्डिका

![](../books_images/U-IMG-1708087937Screenshot2024-02-16182155.png)

अथेदानीमुपक्लप्तेनान्नेन वैश्वदेवबलिकर्मणीकर्त्तव्ये—इत्येतदाह।

अथ वाग्यतो बलीन् हरेत्॥१॥

 अथेत्यानन्तर्य्यार्थम्। वक्ष्यमाणं वैश्वदेवहोमं निर्वर्त्त्याथानन्तरं वाग्यतः संयतवाक्, बलीन् वक्ष्यमाणान्, हरेन्निदध्यादित्यर्थः ननु वक्ष्यति होमानन्तरम्—‘अथ बलीन् हरेत्,' - इति, तत् किमित्यस्मिन्नथेत्युच्यते? उच्यते। होमानन्तरं बलीनेव हरेत्, न त्वन्यत् किञ्चित् कुर्य्यादित्येवमर्थमिदमुच्यते। तदनेन वैश्वदेवावसानविहितमपि वामदेव्यगानादिकं बलिहरणान्त एव कर्त्तव्यम्। अत एव कात्यायनोऽपि—

“वामदेव्यं गणेष्वन्ते बल्यन्ते वैश्वदेविके"।

 इति स्मरति। एतेन—

“प्रियो वा यदि वा द्वेष्यो मूर्खः पण्डित एव वा।  
संप्राप्तो वैश्वदेवान्ते सोऽतिथिः स्वर्गसंक्रमः"।

  इति स्मृतिरपि व्याख्याता वेदितव्या॥१॥\*॥  
  वाग्यत इत्यस्यापवादमाह --

भाषेतान्नसँसिद्धिमतिथिभिः कामँसम्भाषेत॥२॥

भाषेत वदेत्, अन्नसंसिद्धिमन्नस्य सम्यक्सिद्धिं प्रकृतिमित्येतत्। किमिदमन्नमुपसिक्तंउत न?—इत्येवमादिकामन्नप्रकृतिं प्रति भाषेत। भाषणञ्चेदं पृच्छारूपम्। अन्नसंसिद्धिमन्नसंसिद्ध्यर्थंभाषेत -- इति भट्टनारायणोपाध्यायाः। अतिथिभिः—

“एकरात्रं हि निवमन्नतिथिर्ब्राह्मणः स्मृतः।  
अनित्यं हि स्थितो यस्मात्तस्मादतिथिरुच्यते”।

  इति मन्वादिस्मरणात् नास्तिद्वितीया तिथिरस्येत्यतिथिरुच्यते। तैरतिथिभिः सह। बहुवचनात् सम्भवे बहवोऽप्यतिथयोभवन्तीति दर्शयति। काममिच्छया सम्भाषेत बलिहरणकालेऽपि।अतिथिगुणविशेषादिकं ज्ञात्वा इच्छया सम्भाषेत वा, न वा सम्भाषेत—इत्यनियमः॥२॥\*॥

 अथ हविष्यस्यान्नस्योद्धृत्य हविष्यैर्व्यञ्जनैरुपसिच्याग्नौ जुहुयात् तृष्णींपाणिनैव॥३॥

 अथेति प्रकृतममन्त्रकपरिसमृहनादि समिदाधानान्तं स्मारयति। कर्म्मप्रदीपोऽप्याह—

“पर्य्यु्क्षणञ्च सर्व्वत्र कर्त्तव्यमदितेन्विति।  
अन्ते च वामदेव्यस्य गानं कुर्य्यादृचस्त्रिधा”।

 इति। हविष्यस्यान्नस्येति षष्ठी सम्बन्धार्था अवयवार्था वा। सावशेषः खल्वेष होमो भवति। न खल्वत्र सर्व्वहुतत्वे प्रमाणमस्ति।

एतदवशिष्टेनैवान्नेन बलिहरणं, गृहमेधिनो भोजनञ्चास्यैव इति च वक्ष्यामः। अन्नस्येति च सूत्रयन्नाचार्य्योनात्रचरोरावृदस्तीति दर्शयति। स्थालीपाके—चरौ खलु तामावृतं वक्ष्यति। न खल्वत्र स्थालीपाकः श्रूयते। मनुरपि—

“वैश्वदेवस्य सिद्धस्य गृह्येऽनौ विधिपूर्व्वकम्।  
आभ्यः कुर्य्याद्देवताभ्यो ब्राह्मणो होममन्वहम्”॥

 इति स्मरति। विश्वे देवाः सर्वे देवास्ते यस्य पाकस्य देवताः सोऽयं वैश्वदेवोऽहरहर्यत् पच्यते तदुच्यते। तदयमर्थः। अथ समिदाधानान्तकर्मानन्तरं हविष्यस्यान्नस्य उद्धृत्य गृहौला, हविष्यै-घृतदुग्धदध्यादिभिर्व्यञ्जनै रुपकरणैरुपसिष्य मन्त्रीयाग्नौ जुहुयात्। तूष्णौमिति वाग्व्यापारप्रतिषेधान्मनमा मन्त्रमुच्चार्येत्यर्थः। वाग्यतोबलौन् हरेत्, – इति बलिहरण एव वाग्यतत्वमुक्रमितीह होमे न प्राप्नोतौति खल्वाचार्य्यस्तूष्णीमित्याह। 'पाणिनैव' जुडयात्र खुवादिपात्रान्तरेणेत्यर्थः॥३॥

प्राजापत्या पूर्व्वाऽऽहुतिर्भवति सौविष्टकृत्यत्तरा॥४॥

 प्रजापतिर्देवताऽस्येति प्राजापत्या प्रजापतिदेवताका पूर्व्वाप्रथमा आहुतिर्भवति। 'सु' शोभनं 'इष्टं' अभिलषितं करोतीति, स्विष्टकृदित्यग्निरुच्यते। कस्मादग्निरुच्यते? तदुच्यते। 'अग्नये स्विष्टकृते स्वाहेत्युत्तरार्द्धपूर्व्वार्द्धेजुहुयात्' —

इति लिङ्गात्। “देवा वै अग्निं स्विष्टकृतमब्रुवन्ः—

हव्यं नोवहेति, सोऽव्रवीत्; किं मे ततः स्यात्? इति, यत् कामयमे इत्यब्रुवन्, सोऽव्रवीत्; सर्व्वच्चेष्टिषु केवला

सौविष्टकृतीति तथेति, सोऽवहद्धवींषि”—इति च ब्राह्मणं भवति। तस्य खल्वस्य स्विष्टकृत इयं मौविष्टकृती। साखल्वियं सौविष्टकृती स्विष्टकृद्देवताका उत्तरा द्वितीया आहुतिर्भवतीत्यनुषज्यते।

 अत्रच —प्रजापतये स्वाहा, अग्नये स्विष्टकृते स्वाहा— इति होममन्त्रः पर्य्यवस्यति। कस्मात्?-लिङ्गदर्शनादेव। वक्ष्यति चाचार्य्यः “मन्त्रान्ते स्वाहाकारः” —इति। "नमःस्वस्तिस्वाहास्वधाअलंवषड्योगे चतुर्थी” —इति च शाब्दिकाः स्मरन्ति। “अमुष्मै स्वाहेति जुहुयात्" —इति च गृह्यान्तरम् “तस्मात् प्राजापत्यां मनसा जुहोति" —इति वचनात् प्राजापत्याऽऽहुतिर्मनसाहोतव्या।होमोदैवः —इति वचनादयन्तावद्देवयज्ञो वैश्वदेव इति चोच्यते।

 इदमिदानींमन्दिह्यते्। “अग्नात्रग्निर्धन्वन्तरिर्विश्वेदेवाः प्रजापतिः स्विष्टकृदिति होमाः" —इति गौतमेन पञ्च आहुतयोदर्शिताः। अन्यैरपि मुनिभिरन्यथैव होमः समाम्नातः। किमेते होमा विकल्पेरन्, आहोस्वित् समुच्चीयेरन्यदा ममुच्चीयेरन्, तदाऽपि किं स्वशाखा होमानामर्व्वागन्तरा परतो वा निविशेरन्, अथवा परत एवेति किन्तावत् प्राप्तम् विकल्पेरन्निति। कम्मात् एकार्थत्वात्। वैश्वदेवनिर्वृत्त्यर्थं खल्विमे होमाः समाम्नायन्ते। एकार्थास्तु विकल्पेरन्' —इति खल्वाचार्य्याणां समयः। अथवा। समुच्चीयेरन्निति प्राप्तम्। कम्मात्? अतुल्यबलत्वात्। अतुल्यबलाः खल्विमे होमा भवन्ति;—स्वशाखाविहितो होमः स्वस्यैव भवति, अन्यस्तु स्वस्य चान्यस्य च —इत्यतुल्यबलत्वात् समुच्चीयेरन्निति युक्तम्। ते खल्विमे समुच्चीयमाना होमाः, स्वशाखाहोमानाम आदावन्तेमध्ये वाऽनियमेन मन्निविशन्ते नियमकारिणः शास्त्रस्याभावादिति तावत् प्राप्तम्।

 एवं प्राप्ते उच्यते। विकल्पस्तावदमीषां न सम्भवति, अतुल्य बलत्वादेव। इतश्च। स्वशास्त्रपरित्यागप्रसङ्गात्। यदा स्वल्विमे विकल्पेरन्, तदा स्वशास्त्रसमान्नातोऽपि होमः पक्षे परित्यज्येत। न चैतदुचितम्। न खलुस्वशाखाश्रयमुत्सृज्य परोक्तमुपादीयते। तस्मान्न विकल्पः। अथ समुच्चीयेरन्नमी होमाः? एतदपि न सम्भवति। कस्मात्? एकसिद्धावन्यवैयर्थ्यात्। एकेन स्वशास्त्रोक्तहोमेन सिद्धे फले न खल्वन्यस्यहोमस्य प्रयोजनमुपलभामहे। येन तमपि समुच्चिनुमः।

 अपि च। गौतमेन प्राजापत्याहुतेरर्व्वागन्यास्तिस्र आहुतयः समान्नायन्ते ! ताः खल्विमास्तिस्र आहुतयः कौथुमादीनां प्राजा पत्याहुतेरर्व्वाक् न सम्भवन्ति। कम्मात्? प्राजापत्या पुर्व्वाऽऽहुतिर्भवतीति समाम्नानात्। इयमेव पूर्व्वा नातोऽन्येत्यर्थः। अन्यथा पुर्व्वेति व्यर्थमापद्येत। एवं प्राक् स्विष्टकृत आवापः—

इति वचनात् प्राजापत्याहुतेः परतः स्विष्टकृदाहुतेरर्व्वागन्यः सामान्याभि हितः पौराणिकादिको होमो माभूदितृतेदर्थं मौविष्टकृत्युत्तरेत्याह। इयमेवोत्तरा नान्येति तदर्थः। अन्ते सन्त्रिविशन्तामिति चेन्न, स्वशास्वाविहितहोमेन सिद्धेफले साधनव्यापारवैयर्थ्यात्।

 नन्वमीसामान्यहोमाः स्वशास्त्रहोमानामन्ते नित्यतया सा सन्निविशन्तां काम्यतयैव सन्निविशन्तामिति चेदोमिति ब्रूमः। सामान्येन खल्वभिहितानां सर्व्वशाखिधर्म्मत्वमुचितम् तस्मात् सर्व्वैरेव तदिच्छयोपादेयं भवति। यदप्याहुः। शाखान्तराधिकरणन्यायेनैकमेवेदं कर्म्मेतिसर्व्वत्र सर्वोपसंहारो भविष्यति,—इति। तदप्यनुचितम्। भिन्नशास्त्रसमाम्नानात्। विभिन्नेषु शास्त्रेषु खल्वाम्नातानां परस्परनिराकाङ्क्षाणामेषां उपसंहारो न सम्भवति। अतएव गृह्यपरिशिष्टम्।

“प्रयोगशास्त्रं गृह्यादि न समुच्चीयते परैः।  
प्रयोगशास्त्रताहानादनारम्भविधानतः॥  
बह्वल्पं वा स्वगृह्योक्तंयस्य कर्म्मप्रकीर्त्तितम्।  
तस्य तावति शास्त्रार्थे कृते सर्व्वः कृतोभवेत्”॥

  इति। अपि चागुणत्वात्। उपसंहारः खलु गुणानामेव भवति न प्रधानानाम्। प्रधानानि चेह सामान्यसमाम्नाता होमाः। अपि च देवताभेदात्। देवताभेदः खल्विहोपलभ्यते। न च देवताभेदे कर्म्मैक्यं भवति। अपि च पूर्व्वोत्तरत्वाम्नानात्। 'प्राजापत्या पूर्व्वाहुतिर्भवति सौविष्टकृत्युत्तरा' —

इति पूर्व्वोत्तरत्वमाहुत्योरभिदधानः खल्वाचार्य्यएतावानेव होम इति दर्शयति—

इत्यवोचाम। तस्मान्नामीषामैककर्म्म्यमस्ति। तस्मादादौ मध्ये च सन्निवेशासम्भवात् स्वशास्त्रहोमानामन्त एवेच्छया सामान्यहोमाः सन्निविशन्ते। स्वशास्त्रोक्तहोमः खल्वावश्यकःसामान्यहोमोऽपि निर्विषयोमाभूदितीच्छया कामसन्ते भवतु, न त्वावश्यकः। ततश्च सामान्यहोमानामकरणे प्रत्यवायो नास्ति।करणे त्वभ्युदयः।

“यत्र स्यात् कृच्छ्रभूयस्त्वं श्रेयसोऽपि मनीषिणः।  
भूयस्त्वं ब्रुवते तत्र कृच्छ्रातश्रेयोह्मवाप्यते"॥

 इति स्मरणात्। बलिकर्मण्यप्येष न्यायश्चिन्तनीयः। एतेन— “सदा भोजनस्थोपनीतस्याग्रमग्नौ जुहुयात्, अग्ने विवस्वदुषस इति पूर्वेण, बलिञ्चोत्तरेण कुर्य्यात्, बहुपशुधनधान्यो भवति” - इत्येवमादिश्रुत्यादिसमाम्नाते काम्ये होमबलिकरणी अपि व्याख्याते। तदेतत् सर्व्वमाह कात्यायनः।

“न स्यातां काम्यसामान्ये जुहोतिबलिकर्म्मणी।  
पूर्व्वंनित्यविशेषोक्तजुहोतिबलिकर्म्मणोः॥  
काममन्ते भवेयातां न तु मध्ये कदाचन।  
नैकस्मिन् कर्म्मणि तते कर्म्मान्यत्तायते यतः”॥

 इति। “अग्निहोत्रदेवताभ्यः सोमाय वनस्पतये अग्नीषोमाभ्यां इन्द्राग्निभ्यां द्यावापृथिवीभ्यां धन्वन्तरये इन्द्राय विश्वेभ्यो देवेभ्योब्रह्मणे”– इत्येवमादिकस्तु परशास्त्रोको होमोबलिञ्च परैर्न कर्त्तव्यएव। परोक्तत्वात्। अक्रियैव खल्वसावन्येषामित्यवोचाम। येषान्तु स्वशास्त्रे होमोबलिश्च नैवोपदिश्यते, तैः सामान्याभिहित एव कश्चिद्धोमोबलिञ्चोपादेयः।

 अनाहिताग्नेर्यत् कर्त्तव्यन्तदप्याह कात्यायनः।

“अग्न्यादिर्गौतमेनोक्तोहोमः शाकल एवच।  
अनाहिताग्नेरेवैष युज्यते बलिभिः सह”॥

 इति। यः खल्वग्न्यादिहेामो गौतमेनोक्तःस तदुक्तैरेव बलिभिः– “दिग्देवताभ्यश्च यथास्वं द्वारेषु मरुद्भ्यो गृहदेवताभ्यः प्रविश्य ब्रह्मणे मध्ये अद्भ उदकुम्भे आकाशायेत्यन्तरीक्षे नक्तञ्चरेभ्यश्च सायम्” – कृत्येवंलक्षणैः सहित इत्येक कल्पः। यश्च

शाकलहोमोदेवकृतस्यैनस—इत्याद्यष्टाहुत्यात्मकः सामवेदपठितः स चाग्निपुराणाद्युक्तबलिभिः सहित इत्यन्यः कल्पः। तथाचाग्निपुराणयोगियाज्ञवल्क्यौ।

“अन्नं व्याहृतिभिः पूर्व्वंहत्वा मन्त्रैश्च शाकलैः।  
भूतेभ्यश्च बलिं दत्त्वा ततोऽऽश्रीयादग्निमान्”॥

 इति। प्रणवपरिशिष्टम् !

“अन्नं व्याहृतिभिर्हुत्वातथा मन्त्रैश्च शाकलैः।  
भूतेभ्यश्च बलिं दत्त्वा तदाऽश्रीयादनग्निकः”॥

 इति। तथा स्मृत्यन्तरम्।

“अनग्निकस्तु योविप्रोह्यन्नं व्याहृतिभिः स्वयम्।  
हुत्वाशाकलहोमैश्च शिष्टाद्भूतबलिं हरेत्”॥

 इति। तदेवं गोतमोक्तहोमम्तदुक्तबलिभिः महेति, शाकलहोमोऽग्निपुराणाद्युतबलिभिः सहेति च निरपेक्षौ द्वौकल्पाविति रघुनन्दनादीनां मतम्। तेषां मते, 'शाकल एवच' – इत्येवकारोऽनन्तरोक्तकल्पव्यवच्छेढार्थः, चशब्दश्च वाशब्दार्थः, एष इति च प्रकृतवाचिना सर्व्वनाम्ना निरपेक्षं कल्पद्वयमुच्यते। पितृदयिताकारादिभिस्तु–एकस्मिन् प्रयोगे गौतमोक्ताग्न्यादिहेामशाकलहोमौ समुच्चितौ लिखितौ। तेषां मते एवचेति निपातसमुदायः समुच्चयवाची। यथा स्मृत्यन्तरे—

“विश्वेभ्यश्चैव देवेभ्यो धन्वन्तरय एवच।  
कुह्वैचैवानुमत्यै च प्रजापतय एवच”।

इति।

“दिवाचरेभ्यो भूतेभ्यो नक्तञ्चारिभ्य एवच”।

 इति चैवमादौ।तथा कात्यायनस्यैव।

“आरोग्यमायुरैश्वर्य्यं धीर्धृतिः शं बलं यशः।  
आजोवर्च्चःपशून् वीर्य्यं ब्रह्म ब्रह्मण्यमेवच”॥

 इति।

“अर्घ्येऽक्षय्योदके चैव पिण्डदानेऽवनेजने।  
तन्त्रस्य विनिवृत्तिः स्यात् स्वधावाचन एवच”॥

 इति चैवमादिबहुलम्। एष इति चैकवचनान्तेनप्रकृतवाचिना सर्व्वनाम्ना समुच्चितं होमद्वयमेकप्रयोगभूतं परामृश्यते। एष इति खल्वेकवचनं विधेयविशेषणतया विवक्षितं भवितुमुचितम्। न चात्राविवक्षायां कारणमस्ति। न चैष गौतमोक्तहोमः— एष वा शाकलहोम-इत्यावृत्तिकल्पना प्रामाणिकी। न च साहित्य-वाचिद्विवचनान्ताद्यनुक्तेर्नैवमितिवाच्यम्। साहित्यवाचिन एवच शब्दस्योक्तत्वात्।

 न च, ‘अन्नं व्याहतिभिर्हुत्वा’ —इति, ‘अनग्निकस्तु यो विप्रः’ —इति चैवमादिभिः केवलशाकलहोमाभिधानान्न समुच्चय इति वाच्यम्।अन्यार्थानामन्यत्रानुपयोगात्। अन्यार्थाः खल्विमाः स्मृतयः - कल्पान्तरपरा नान्यत्रोपयुज्यन्ते इति कात्यायनोक्तकल्पे समुच्चयो न विरुध्यते। कल्पान्तरपराः खल्विमाः स्मृतयो भवन्ति। कस्मात्? अतुल्यार्थत्वात्। कात्यायनेन शाकल एवहोमः समाम्नातः, आसु च स्मृतिषु व्याहृतिहोमः शाकलहोमश्चेति नेमौ तल्यौकल्पाविति शक्यते वक्तुम्। तस्मादिमाः स्मृतयः कात्यायनोक्तकल्पात् कल्पान्तरविधायिन्यो न कात्यायनोक्तकल्पे समुच्चयं बाधितुमुत्सहन्ते। तस्मात्कात्यायनवचने एवचेत्यनेन समुच्चय एवादरणीयः। अन्यत्र तथा दर्शनात्। पक्षान्तरे कुसृष्टिकल्पनापत्तेः। न च तत्र प्रमाणमस्ति। तस्मात् कौथुमादीनां कात्यायनोक्तएव कल्पः। कल्पान्तराणि तेषां नैव सम्भवन्ति। स्वशाखाश्रयपरित्याग- प्रसङ्गात्। यच्च व्यासस्मृतौ—

“व्यस्ताभिर्व्याहृतीभिश्च समस्ताभिस्ततः परम्।  
षड़भिर्देवकृतस्येति मन्त्रवद्भिर्यथाक्रमम्।  
प्राजापत्यं स्विष्टकृतं हुत्वैवं द्वादशाहुतीः”।

 इति शाकलहोमे षट्संख्यावचनम्। यच्च स्कन्दपुराणवचनम्—

“वैश्वानरं समभ्यर्च्च्य साज्यपुष्पाक्षतैरथ।  
भूराद्या व्याहृतीस्तिस्रः स्वाहान्ताः प्रणवादिकाः।  
ॐ भूर्भुवः स्वः स्वाहेति विप्रोदद्यात्तथाऽऽहुतिम्।  
तथा देवकृतस्याद्या जुहुयात्तु षडाहुतीः।  
यमाय तूष्णीमेकाञ्च तथा स्विष्टकृदग्नये।  
विश्वेभ्यश्चापि देवेभ्यो भूमौ दद्यात्ततोबलिम्।  
सर्व्वेभ्यश्चापि भूतेभ्यो नमो दद्यात्तदुत्तरे।  
दक्षिणेऽपि पितृभ्यश्च प्राचीनावीतिकोददेत्।  
निर्नेजकोदकान्नेन ऐशान्यां यक्ष्मणेऽर्पयेत्।  
ततो ब्रह्मादिदेवेभ्योनमोदद्यात्तदुत्तरे।  
निवीती सनकादिभ्यः पितृभ्यस्त्वपसव्यवान्”।

 इति। तदपि कल्पान्तरपरमेव। संख्यान्तरवचनात्। संख्यान्तरं खल्विहोच्यते—षड्भिरिति, द्वादशाहुतीरिति, षडाहुतीरिति च।

अस्माकं खल्वष्टावाहुतयः शाकलहोमे भवन्ति। अष्टाहुत्यात्मकः खल्वेष होमस्ताण्ड्यब्राह्मण समाम्नातः। तस्मादमूषां स्मृतीनां कात्यानोक्तकल्पात् कल्पान्तरपरत्वं कौथमादिव्यतिरिक्तविषयत्वं च वाच्यम्। अतएव हलायुधेन वाजसनेयिनां देवकृतस्येति षडाहुतयोलिखिताः व्याहृतिहोमादयश्च।

 शाकलहोमे खल्वेतस्मिन् स्वाहाकारप्रयोगो नास्ति। कथन्तर्हि होतव्यम्? तदुच्यते। “देवकृतस्यैनसोऽवजनमसि” – इत्येवमादिभिरसिकारान्तैरेवाष्टाभिर्मन्त्रैरष्टाबाहुतयो होतव्याः। कस्मादेव- मुच्यते? द्राह्यायणसमाम्नानात्। तथाच द्राह्यायणसूत्रम्। "अष्टावष्टौ शकलान्याहवनीये प्रहरेयुर्देवकृतस्येत्येतत्प्रभृतिभिरिकारान्तैः” – इति। लाय्यायनोऽप्याचार्य्य एवमेव सूत्रयाञ्चकार। अत्र खल्विकारान्तैरिति सूत्रयन्नाचार्य्यः स्वाहाकारस्याप्रयोगं दर्शयति। विपर्य्यये च स्वाहाकारोमन्त्रान्तः स्यात् न पुनरिकार इति। तस्मादिकारान्तैरित्येतत् स्वाहाकारं परिसञ्चष्टे। अत एवाचार्य्येण सायणेन प्रौढब्राह्मणभाष्येव्याख्यातम् - "अवयजनमसीत्येवमन्त्रैः न तत्र स्वाहाकार इत्यर्थः" - इति। होममन्त्रस्य स्वाहाकारान्तत्वमन्तरेणापि दर्शनान्नैवात्र किमपि शङ्कितव्यं भवति। तथाच सूत्रम्। “आग्निध्रीये द्वेआहुतीजुहूयुरपां पुष्पमिति पूर्व्वां स्वाहाकारेणोत्तराम्” -इति। वाचनिकीखल्वेवमादिका व्यवस्थावचनमेवमनुसरतीति न किञ्चिदनुचितम्।

 आचार्य्येणाग्निस्वामिना तु लाट्यायनसूत्रमेवं विवृतम् - “इकारान्तैरिति मन्त्रान्तज्ञापनार्थम्” – इति। तस्यापि पूर्व्वोक्त एवार्थे

तात्पर्य्यम्। कथन्नाम? - इकार एवान्तोनात्र स्वाहाकारोऽस्तीति। अवगम्यत एव खल्बमीषां मन्त्राणामिकारान्तत्वमिति पुनरिकारान्तवचनमनर्थकमेव स्यात् - यदि न परिसञ्चक्षीत। न च “उत्तरादिः पूर्व्वान्तलक्षणम्” - इति सूत्रणान्नात्र मन्त्राणामिकारान्तत्वमवगम्यते इति वाच्यम्। स्तोमभागमन्त्रादीनामिवामीषामपि लिङ्गादेवावसानावगमस्य सम्भवात्। “यावद्यजुरनादिष्टान्तान्मन्त्रान्”– इति सूत्रणाच्च।

 इदन्त्विह वक्तव्यम्। “मन्त्रान्ते स्वाहाकारः” – इति वचनात्मन्त्रस्यावसाने स्वाहाकारः प्रयोक्तव्यो भवति। सोऽयं समाप्ते मन्त्रे तदन्तिके प्रयुज्यते, न त्वसौ मन्त्रस्यान्तोऽवयवो भवति। तस्मात्प्रयुक्तेऽपि स्वाहाकारेमन्त्रस्येकारान्तत्वं न व्याहन्यते। समस्तस्य यजुष एकैकम्यामाहुतौ प्रयोगेऽपि मन्त्रलिङ्गं संगच्छत एव। तत्रैवं सति 'इकारान्तैः' - इत्यवचने, 'सूर्य्योमादिव्याभ्योनाष्ट्राभ्यः पातु' – इत्यादिवत् समस्तस्य यजुष एकमन्त्रत्वं तेन चैकैका आहुतयः कि न भवेयुः। तस्मात्, 'इकारान्तैः' - इत्यनेन मन्त्राणामन्तप्रज्ञापनमर्थवदेव। तस्यार्थो न परिसंख्यानम्। दोषत्रयापत्तेः। अनन्यगत्या हि तदङ्गीक्रियते। यदेव च न्यायादिभ्योऽवधार्य्यते, तदेव सौकर्य्यार्थमाचार्यैः सूत्र्यते। शैलीखल्वेषा तत्रभवताम्। न चेदेवं "उत्तरादिः पूर्व्वान्तलक्षणम्” इत्यपि न सूत्रयितव्यं स्यात्। लिङ्गात् तदवगतेः सम्भवात्।

 “यावद्यजुरनादिष्टान्तान् मन्त्रान्” - इत्यस्य तु नायं विषयः। अनादिष्टान्तान् मन्त्रान् यजुर्जानीयात्, तत्र यावत् यजतिसमर्थं

तावत् प्रयुञ्जीत, इति हि तस्यार्थः। अतएव व्याख्यातं भगवताभाव्यकारेणाग्निस्वामिना। “येषां मन्त्राणामन्तोनादिश्यते तानेव यजुः प्रतौयात्। तेषु यावदेव यजतिममयें तावदेव प्रयोक्रव्यमिति येऽर्थवादा मध्ये पठितास्तेषामुद्धारः” - इति। एवञ्च ‘इकारान्तैः’ इत्यवचने समस्तस्य यजुषो यजतिसमर्थत्वात् समस्तेन यजुषा प्रत्येकमाऊतयः स्युः। तस्मात् परिसंख्याने मानाभावात् इकारान्तैः इति मन्त्रान्तप्रज्ञापनार्थमित्यादरणयम्। किञ्च 'दकारान्तैः' इत्यनेन आदिश्यत एव मन्त्राणामन्तः। भवांस्तु मन्यते 'यावद्यजुरनादिष्टान्तान् मन्त्रान्' - इत्यनेन मन्त्रान्तम्यावगतिसम्भवात्, 'इकारान्तैः' - इति वचनमनर्थकं मत् परिसंख्यानार्थं भवतीति किमत्र ब्रूमः। तस्मादत्रापि मन्त्रान्ते स्वाहाकारः प्रयोक्तव्यः।विहिताविधितत्वसन्देहे चाविहितकरणमेव न्याय्यमिति चात्रोचाम। तथाचाभाणकः।

“सन्दिग्धेऽपि परे लोके त्याज्यमेवाशुभं नरैः।  
यदि नास्ति तदा किं स्यादस्ति चेन्नास्ति दूषणम्”।

 इति। एवमनाहिताग्नेर्वैश्वदेवहोमो व्याख्यातः। बलयस्तु तस्यापि ग्टह्योक्ता एव भवन्ति। कथं जायते? 'बलिभिः मह' - इत्युक्ते तथा ऽवगतेः। विशेषानुक्तौ हि गृह्योकमेवान्तरङ्गत्वात् शौघ्रमागच्छति हृदयम्। आगच्छति चेत्, न युज्यते विना कारणमुत्स्रष्टुम्। विशेषम्य चानुपदेशात्। होमविशेषवत् बलिविशेषो नैवानाहिताग्नेरुपदिश्यते। तस्मादाचार्योक्ता एव बलयस्तस्यापि भवन्ति। न चैते तस्य प्रतिषिद्धाः। न चाप्रतिषिद्धय स्वशास्त्रोकस्य।

परित्यागोयुक्तः। तत्परित्यागेन शास्त्रान्तरोक्तबलिपरिग्रहेऽपि न किञ्चित् प्रमाणम्। स्वशास्त्रोक्तन्तु वुद्व्यारोहमेवेति तदेव ग्रहीतव्यं भवति।

 स खल्वयं वैश्वदेवहोमो लौकिकाग्नौजलादावपि कर्त्तव्यः।

“लौकिके वैदिके वापि हुतोच्छिष्टे जले क्षितौ।  
वैश्वदेवञ्च कुर्व्वीत पञ्चसूनापनुत्तये”।

 इति शातातपस्मरणात्।

“शालाग्नौ वा पचेदन्नंं लौकिके वापि नित्यशः।  
यस्मिन्नग्नौपचेदन्नं तस्मिन् होमो विधीयते”।

 इति च स्मृत्यन्तरम्। जलक्षित्योः पर्य्युक्षणादिकमपि नास्ति, अग्नावेव तदाम्नानादिति वाचस्पतिमिश्राः। गौतमोक्ताग्न्यादिहोमशाकलहोमयोर्विकल्पवादिनस्त्वाहुः। गौतमवचने होमादेवाग्निप्राप्तेरग्निग्रहणं जलक्षित्याधारतानिवृत्त्यर्थं, ततश्च शाकलकल्प एव साऽवतिष्ठते – इति। तदनेन समुच्चयपक्षेऽप्यनयोर्जलक्षित्याधारता न युक्ता तत्राप्यग्न्यादिहोमस्याविशेषादिति चेत्। उच्यते। यदि नामाग्निग्रहणं जलक्षित्याधारतां निवर्त्तयेदपि, तर्हि केवलगौतमोक्ताग्न्यादिहोम एव निवर्त्तयतु, न तु कात्यायनोक्तेतत्समुच्चिते शाकलहोमेऽपि, तद्वचनस्य तत्राप्रवृत्तेः सामान्येन च वचनान्तरेण तत्र तत्प्राप्तेः। अपिच। नैतदप्यस्ति, - गौतमवचनेऽग्निपदं जलक्षित्याधारतानिवृत्त्यर्थम् – इति। न खलुगौतमवचनेऽग्निग्रहणं जलक्षित्याधारतां निवर्त्तयति, किन्तर्हि, एकदेशोत्कीर्त्तनपरमग्निपदं जलादिकमुपलक्षयति। अतएव-

“कनकालङ्कृतां दत्वा तत्र गामवतारयेत्।  
सामगाय च सा देया ब्राह्मणाय विशाम्पते”॥

 इति वचनमेकदेशोत्कीर्त्तनपरमिति,–“सचेलकण्ठां काञ्चनशृङ्गींवृषप्रजां रूप्यक्षुरां कांश्योपदोहां विप्राय दद्यात्"-इति मुन्यन्तरोक्तमन्यदपलक्षयति, —इति वाचस्पतिमिश्रैर्निरूपितम्।

  ननु होमादेवाग्निप्राप्तेरग्निग्रहणमग्नावेवेत्येवमर्थमेव किमिति न स्यात्? इति चेन्नैष दोषः। कस्मात? अशब्दत्वात्। अग्नाविति वचनं खल्वग्नौ होमं शक्नोति वदितं, न पुनरनग्निं निवर्त्तयितुं प्रभवति। तस्मादशब्दोऽयमर्थः - अग्नावेव इति। ननु होमा देवाग्नेः प्राप्तत्वादन्याय्यं पुनर्व्वचनम्? उच्यते। काममन्वाय्यं भवतु, न तु शक्नोत्यन्यद्वदितुम्। सकृदच्चरितेऽप्यस्य यावानर्थः, शतकृत्वोऽप्युच्चरिते तावानेव प्रतीयते। अपिच। साधुः स्वल्वयमाचार्य्यः कथमस्य वचनमन्याय्यं भवतु। साधोर्व्वचनं बहुशोऽप्युच्यमानं न्याय्यमेव, असाधोस्तु सकृदप्यन्न्याय्यम्। पुनर्व्वचनस्य प्रयोजनं किञ्चिद्वक्तव्यम्? एवन्तर्हि आदरः पुनर्व्वचनस्य प्रयोजनं भविष्यति। आदरेणाग्नौ होमः कर्त्तव्यः—इति। आदरार्थमपि पुनर्व्वचनमाचार्य्याणां बहुलमुपलभ्यते। परिसंख्यानार्थमेव कुतो न भवति पुनर्व्वचनमिति चेन्न, अन्यथैवोपपत्तेः। न खल्विष्यते परिसंख्या सम्भवन्त्यामपि गतौ। सा हि दोषत्रयद्रष्टा भवति। तथा चोक्तम्।

“श्रुतार्थस्य परित्यागादश्रुतार्थस्यकल्पनात्।  
प्राप्तस्य बाधादित्येवं परिसंख्या त्रिदोषिका”।

  इति। परिसंख्यायाञ्च श्रुतिरत्यन्तमुत्सृष्टा भवति। यावच्च भवानग्निपदस्यास्वार्थकल्पनथा जलादिकं व्यावर्त्तयितुमुत्सहते, तावद्वाक्यान्तरेण जलाद्याधारताऽन्वीयते - इत्युपरिष्टादुपजायमानोऽपि परिसंख्यावाक्यार्थः कथमिवान्वितमपि जलादिकं परिसञ्चक्षित। वाक्यान्तरप्राप्तस्यपरिसंख्याने वाक्यान्तरस्य सामर्थ्यविरहात्। वाक्यभेदश्चैवमापद्येत ! कस्मात्? इति होमाः कर्त्तव्याः, ते चाग्नावेव न जलादावित्यर्थभेदात्। एकं खल्विदं वाक्यम् - 'अग्नावग्निर्ध-न्वन्तरिर्विश्वेदेवाः प्रजापतिः स्विष्टकृदितिहोमाः ' - इति। तस्मादग्नाविति न नियमार्थं वचनम्। अन्यथा -

“वैश्वानरं समभ्यर्च्च्य साज्यपुष्पाक्षतैरथ”।

 इति।

“अनाहितावसथ्याग्निरादायान्नं घृतप्लुतम्।  
शाकलेन विधानेन जुहुयाल्लौकिकेऽनले”।

 इति चैवमादिस्मृतौ शाकलहोमेऽप्यग्नेरुपादानात्तत्रापि जलक्षित्याधारता न स्यात्। न स्यादेवेति चेन्नाभ्युपगमात्। अभ्युपगम्यते खल्वेतद्भवता —यदुत शाकलकल्पे जलक्षित्याधारतेति।

 अपिच। गौतमः खल्वाचार्य्यः—“भार्य्यादिरग्निर्दायादिर्व्वा, तस्मिन् गृह्याणि, देवपितृमनुष्ययज्ञाः”—इत्यभिधाय, ‘अग्नावग्निः’—इत्यादिवचनं रचयाञ्चकार। स खल्वयं होमो गृह्य एवाग्नौ मा भूदित्येवमर्थं पुनरग्नावित्याह। तत्कथमनर्थकमग्निवचनं? —येन परिसञ्चक्षित। अग्नावित्यवचने खल्वयं होमः प्रकृते गृह्यएवाग्नौ स्यात्। होमात् खल्बग्निर्गम्यते, प्रकृतश्च गृह्योऽग्निरिति स एव गम्येत। तम्मादग्नाविति जात्या द्रव्यमग्निमात्रलक्षयित्वा तत्र होमोविधीयते—

लौकिकेऽप्यग्नौ होतव्यमित्येवमर्थे, नान्येषामाधाराणां निवृत्त्यर्थम्। न खल्वग्निपदं व्यक्तिवचनं, येनाग्नेयीन्यायात् सन्निहितएवाग्निरर्थः स्यात्। यदि पुनरग्निपदस्यापि प्रकृत एवाग्निरर्थ-इत्युच्यते। अस्तु तर्हि गौतमीयानां गृह्याग्निसाध्यएवायं होमः, स एव तु गोभिलीयस्थानाहिताग्नेः कात्यायनेन विहितः,—

इति गोभिलीयस्यानाहिताग्नेराधारविशेषानुपदेशान्नतेषामप्यग्नावेव होमः कर्त्तव्य इति शक्यते वक्तुम्। होममात्रं खल्वनाहिताग्नेर्विधीयते, न तु गृह्याग्निसाध्यत्वविशिष्टमपि गौरवादसम्भवाच्च। न खल्वनाहितगृह्याग्नेस्तस्मिन्नग्नौहोमः सम्भवति। तस्माद्गौतमवचनेऽग्निपदं निरग्नेरप्याधारान्तरं निवर्त्तयतीत्यसङ्गतं वचनम्॥४॥\*॥

**अथ बलीन् हरेत् वाह्यतोवाऽन्तर्व्वासुभूमिं कृत्वा॥५॥**

 अथेति पूर्व्वप्रकृतार्थम्। अथ पूर्व्वप्रकृतेनैवान्नेन होमावशिष्टेनेत्येतत्। कात्यायनोऽपि स्मरति।

“स्वशाखाविधिना हुत्वा तच्छेषेण बलिं हरेत्”।

 इति। अपचारे च शेषम्यान्यदप्युपादाय बलीन् हरेत्”।कस्मात्? –

“यथोक्तवस्त्वसम्पत्तौ ग्राह्यं तदनुकारि यत्।  
यवानामिव गोधूमा ब्रीहिणामिव शालयः”॥

 इति कर्म्मप्रदीपस्मरणात्। 'गुणलोपे च मुख्यस्य' —इति च न्यायात्। मुख्यः खल्वयं बलिर्भवति प्रधानत्वात्। न खल्वयं

बलिर्द्रव्यार्थः, किन्तर्हि?—पुरुषार्थ इत्युपरिष्टादुपपादयिष्यामः। पुरुषार्थञ्चकर्म्मप्रयोजयति द्रव्यम्। अर्थकर्म्मणि च द्रव्यविधिरयं भवति,—शेषेण बलीन् हरेत्—शेषेण बलिहरणमभिनिर्व्वर्त्तयेदिति।

 ननु साक्षादत्र शेषः प्रतिपाद्यते? उच्यते। सत्यं शेषः प्रतिपाद्यते। तत् खल्विदं प्रतिपादनमर्थकर्म्माणि क्रियते —इति शेषनाशेऽपि नैतत् परिलुप्यते। कर्म्मचोदना हि द्रव्यमन्तरेणानुपपन्ना द्रव्यमाक्षिपति, विशेषशास्त्रन्तु नियामकम्, तच्चासम्भवात् यदा न प्रवर्त्तेत, तदा मा भून्नियमः, तथापि सामान्याक्षेपस्य वारयितुमशक्यत्वात् अस्ति प्रतिनिधिः, —इति खल्वभियुक्ताः कथयन्ति। प्रतिपत्तिरूपकर्म्माङ्ग एव प्रतिपाद्याभावे तन्निवृत्तिमनुमन्यन्ते। विहितस्य द्रव्यस्य खल्वपचारे प्रतिनिधिरुपादेय इति च षष्ठाध्याये सिद्धान्तितम्।

“चरितार्था श्रुतिः कार्य्या यस्मादप्यनुकल्पशः”।

 इति च स्मरणम्। अस्ति चात्र साक्षादपि द्रव्यान्तरविधायकं किञ्चिद्वचनम् ! तच्चोदाहरिष्यामः। तस्माच्छेषापचारेऽन्यदुपादाय बलयोहर्त्तव्या इति सिद्धम्।

 कुत्र बलयोहर्त्तव्याः? तदच्यते। 'वाह्यतो' वहि्र्व्वा, प्रकृतत्वादग्न्यगारस्य। तथा चाग्न्यगारान्निष्क्रम्य तस्मिंस्तस्मिन् प्रदेशे तन्तं बलिं हरेत्, योयोबलिर्यस्मिन् यस्मिन् प्रदेशे समाम्नातः। ‘अन्तर्’ मध्ये वा अग्न्यगारस्य —एकस्मिन्नेव प्रदेशे बलीन् हरेत्सर्व्वान्। 'सुभूमिं' शोभनां भूमिं 'कृत्वा', यथासम्भवं सम्मार्जनोपलेपनादिभिरिति वाक्यशेषः॥५॥\*॥

सकृदपोनिनीय चतुर्धा बलिं निदध्यात सकृदन्ततः परिषिञ्चेत्॥६॥

 सकृदेकवारम्। अप उदकं निनीय निषिच्य चतुर्द्धा चतुर्षु स्थानेषु बलिं बलिचतुष्टयं निदध्यात्। अत्र च—

“ममाचारात् प्राञ्चं बलिचतुष्टयमात्रं सकृद्गृहीत्वा चतुर्षु स्थानेषु निदध्यात्, बलिमित्येकवचनात्, चतुर्धेतिवचनाच्च”,—

इति वल्गुसोमभट्टनारायणौ। तच्चेदं, बलिचतुष्टयार्थं सकृदेव सेकः—

इत्यस्मिन् पक्षे ज्ञेयम्। यत्र पुनरग्रिमसूत्रानुसारादेकैकबल्यर्थमकैकः परिषेकः पुरस्ताच्चोपरिष्टाच्च क्रियते, न तत्रैतद्भवति ! न खलु शक्यते द्वितीयादिबल्यन्नं दक्षहस्ते कुर्व्वता तेनैव हस्तेन परिषेक्तुम। दक्षिणः करः खलु कर्म्मपारगोऽङ्गानुक्तावित्यवोचाम। परिशिष्टप्रकाशोऽप्येवमेवाह।

 तदेवं बलिचतुष्टय दत्वा, सकृदेकवारं अन्तत उपरिष्टात्परिषिञ्चद्बलीन्। प्राक्संस्थाःखल्विमे बलयो भवन्ति। कस्मात्? “प्राञ्चि उदञ्चिवा कर्म्माण्यनुतिष्ठेरन्” इति श्रवणात्। एकत्र निधानपक्षे तथोपदेशाच्च तच्चोदाहरिष्यामः। बलिपरिमाणमाह कर्म्मप्रदीपः।

"न चावरार्द्व्याबलयो भवन्ति  
महामार्ज्जारश्रवणप्रमाणात्।  
एकत्र चेत् कृत्स्ना भवन्ति  
इतरेतरसंसक्तश्च"॥

 इति। तच्च परिमाणमङ्गुष्ठपर्व्वमात्रमिति भट्टभाव्यम्॥६॥\*॥

एकैकं वाऽनुनिधानमुभयतः परिषिञ्चेत्॥७॥

 ‘एकैकम्', एकमेकं वा बलिम्, 'अनुनिधानं', —निधानमनुलक्ष्मीकृत्यानुनिधानं, प्रत्येकं निहितान् बलीन् प्रत्येकमेवोभयतः पुरस्ताच्चोपरिष्टाच्च परिषिञ्चेत्॥७॥\*॥

** स यत् प्रथमं निदधाति स पार्थिवो बलिभवत्यथ यत् द्वितीयवायव्यो यत् तृतीयꣳसवैश्वदेवोयच्चतुर्थꣳसप्राजापत्यः॥८॥**

 स यजमानः प्रथमं यन्निदधाति इति यदर्थोनिधानक्रियाविशेषणम्। व्यत्ययाद्वा नपुंसकत्वम्। स यत् यं बलिं प्रथमं निदधाति स पार्थिवः,—
पृथिवी देवताऽस्येति देवतार्थे तद्धितविधानात् पृथिवीदेवताको भवतीत्यर्थः। अनेनैव सूत्रशेषोव्याख्यातः। “अनिरुक्तंहि प्राजापत्यम्”, —इति वचनात् मानसः प्राजापत्यबलिः। तदत्र मन्त्रानुपदेशात् कात्यायनोक्तोबलिमन्त्र आदरणीयः। तद्यथा।

“अमुष्मैनम इत्येवं बलिदानं विधीयते।  
बलिदानप्रदानार्थं नमस्कारः कृतोयतः”॥

 इति। अत्र, इतिः पदद्वयकीर्त्तनार्थ। एवमिति क्रमार्थम्। भट्टनारायणकुल्लूकभट्टशूलपाणिवाचस्पतिमिश्ररघुनन्दनप्रभृतिभिरपि नमस्कारान्त एव बलिमन्त्रोऽभिहितः। परिशिष्टप्रकाशे तु, —'नमोब्रह्मणे' इति दर्शनात् नमः पृथिव्यै इति बलिहरणमन्त्रोलिखितः। अमुष्मैनम इति च तत्सूत्रविरोधादेव न क्रमपरं किन्तु पदद्वयकीर्त्तनाभिप्रायम्—इति चाभिहितम्। नैतदेवम्। शाब्दक्रमविरोधात्। इत्येवं बलिदानम्—

इति शाब्दः क्रमः खल्विह कात्यायनेन ममाम्नातः। पाठक्रमाच्च बलवत्तरः स इष्यते। तथाचोक्तम्। “श्रुति- लक्षणमानुपूर्व्यं तत्प्रमाणत्वात्” —

इति। "क्रमकोयोऽर्थशब्दाभ्यां श्रुतिविशेषादर्थपरत्वाञ्च” —

इति च।

 कात्यायनवचनं पदद्वयकीर्त्तनाभिप्रायं न क्रमपरमिति चेन्न विनिगमनाऽभावात्। कात्यायनवचन पदद्वयकीर्त्तनाभिप्रायमाचार्य्यसूत्रं वेत्यत्र न काचिद्विनिगमनोपलभ्यते। परमार्थतस्तु—

इत्येवमितिवचनात् कात्यायनवचनं क्रमपरं भवितुमर्हति। किमाचार्य्यः कात्यायनस्य नोपजीव्यः? क एवमाह —

नोपजीव्यइति,मत्यमुपजीव्य एवाचार्य्यः कात्यायनस्य, किमतो भविष्यति यद्येवमेतदतोभविष्यति;—

कात्यायनवचनमुपजीव्यबाधभयादेव न क्रमपरम्—

इति। मैवम् नित्यबलावाचार्य्येण मन्त्रानुपदेशात्। इत्येवं बलिदानम् —

इति ब्रुवाणः कात्यायन आचार्य्यस्यैवाभिप्रायं प्रकाशयाञ्चकारेति श्लिष्यते। स खलु, — गोभिलोक्तानामस्पष्टानां विधिं प्रदीपवत् सम्यग्दर्शयिष्ये —

इति प्रतिज्ञातवानित्यवोचाम वृत्तिकारकल्पः खलु कात्यायन आचार्य्यम्य। मुन्यन्तरैश्चास्य संवादोदृश्यते। इदमप्यनल्पप्रामाण्यकारणं यदत संवादः—

इति। स्मृत्यर्थ सन्देहे च स्मृत्यन्तरसंवादादेवाथनिर्णयं निबन्धारोमन्यन्ते।

 यदि पुनः वास्तुबलौ —

नमो ब्रह्मणे—

इत्याचार्य्यस्य सूत्रं क्रमपरमिष्यते कामं ब्रह्मबलावेव नमो ब्रह्मणे इत्यस्तु प्रयोगस्तत्रैव तथाम्नानात्, न त्वन्यत्र प्रमाणभावात्। कल्प्यतामन्यत्रापीति चेन्न,

नमस्कारान्तत्वबोधकशास्त्रसद्भावात्। न खल्वाचार्य्येणैकत्रनमः पदं पूर्वमुक्तमिति सर्व्वत्र तदेव कल्पयितव्यम्, —

अनादृत्य नमःपदान्तत्वबोधकानि मुनिवचनानि,—

इति युक्तम्। अथ—

“बहूनामेकधर्म्माणामेकस्यापि यदुच्यते  
सर्व्वेषामेव तत् कुर्य्यादेकरूपा हि ते स्मृताः”॥

 इति वचनादस्तु सर्व्वत्रैव नमःपदादित्वमिति चेदुच्यते। एवमपि वास्तुबलावेव तद्भवितुमर्हति, न तु नित्यबलावपि। नित्यबलौ क्लृप्तेन नमस्कारान्तत्वबोधकवचनेन कल्पनानवकाशात्। वस्तु–तस्तु वास्तुबलावपि न तद्वचनात् सर्व्वत्र नमःपदादित्वं कल्पयितुं शक्यते। कस्मात् ब्रह्मबलावेव तदभिधानात्। अपिच। यत्र खल्वेकधर्म्माणां बहूनामेकं सिद्धवदनूद्य किश्चिदच्यते, तत्रैव तद्वचनं प्रवर्त्तते। न चात्र बहूनामेकं सिद्धवदनूद्य किञ्चिद्विधीयते। किन्नर्हि?—

किञ्चिद्विशिष्टमेवैकं विधीयते। तच्च किञ्चिद्विशिष्टमेवैकं विहितं मद्वहूनाम् एकं भवति —

इति नास्त्यच तद्वचनस्याव काशः। यत्र ग्वल्वेकधर्म्माणां बहूनामेकं धर्म्मिणं—

लब्धात्मभावमनूद्य कस्यचिद्धर्म्मस्य विधानं भवति, भवति तत्र तस्य वचनस्यावसर इति धीमद्भिरनुचिन्तनीयम्।

 यत्तु—

बलिमन्त्राणामन्येषां नमः पदान्तत्वमभ्युपगम्य, ब्रह्मबलौ नमःपदादित्व- नमःपदान्तत्वयोर्व्विकल्पम्—

आहुः। तत्रप्रमाणं नास्ति। विकल्पम्य चान्याय्यत्वात् नैषा साध्वीकल्पना। क्रमपरत्वे खल्वाचाय्यंसूत्रस्य, कात्यायनवाक्येन समं तस्यविकल्पायोगाच्चानुचितैषा कल्पना। न खल्वष्टदोषदुष्टोविकल्पः सम्भवन्त्यामपि गतौ

समाश्रयितुमुचितः। पक्षेऽपि प्रामाण्यान्माभृद्वचनस्य प्रमत्तगीतता —इति खल्बमावगंत्या समाश्रीयते। तथाचाभियुक्तानां वचनम्।

“एवमेवाष्टदोषोऽपि यद्व्रीहियवपाकयोः।  
विकल्प आश्रितस्तत्र गतिरन्या न विद्यते”।

 इति। अतुल्यबलत्वाच्च। न ह्याचार्य्यसूत्रस्यक्रमपरत्वमभ्युपेत्य, पुनः कात्यायनवाक्यात् तद्विरुद्धं नमःपदान्तत्वं ब्रह्मबलौ शक्यमभ्युपगन्तुम्। न खल्वनयोस्तुल्यबलत्वमस्ति वचनयोः। निरङ्कुशत्वात् पुरुषबुद्धीनां —कल्पना समुल्लसिता, न शास्त्रबलादित्यनादरणीया। अधिकं तु तत्रैव वक्ष्यामः। तस्माद्वास्तुबला वाचार्य्यनिर्देशबलाद्ब्रह्मबलौ नमः पदादित्वमन्यत्र तु नमःपदान्तत्वं मन्त्राणामास्थेयम्॥८॥\*॥

 अथापरान् बलीन् हरेत्; उधानस्य मध्यमस्य द्वारस्याब्दैवतः प्रथमोबलिभवत्योषधिवनस्पतिभ्योद्वितीय, आकाशाय तृतीयः॥९॥

 अथेति पूर्व्वविध्यनुकर्षणार्थम्। पूर्व्वेषामिवामीषामपि बलीनामुभयतः परिषेक इत्यर्थः। कर्म्मप्रदीपोऽप्याह —"सर्व्वेषामुभयतः परिषेकः” —इति। अपरानन्यान् बलीन् हरेत्। कुत्रेमे बलयोहर्त्तव्याः? —इत्यत्राह; —'उदधानस्य', उदकं धीयते यस्मिन्नुदकं दधाति य इति वोदधानं मणिक उच्यते। षष्ठी चेयं समीपार्था। उदधानस्य मणिकस्य समीपे, नोदधान एवेत्यर्थः। मध्यमस्य द्वारस्य, गृहस्येत्यर्थात्। 'अब्दैवतः' आपो देवता यस्य, सोऽयमब्दैवतः, 'प्रथमः' प्रकृतानां बलीनामाद्योबलिर्भवति। सखल्वयं बलिरुदधानसमीपे निधातव्यः। यश्च मध्यमस्य द्वारस्य समीपे निधीयते, सोऽयं द्वितीयोबलिरोषधिवनस्पतिभ्यो भवति। तृतीयः खल्वाकाशाय बलिर्भवति। स खल्वयमाकाशदैवतो बलिरन्तरीक्षे निधातव्यो भवति। कस्मात्? आकाशदैवतत्वादस्य बलेरनिर्देशाच्च स्थानस्य।आकाशदैवते बलौ खल्वन्तरीक्षमागच्छति हृदयं, तच्चानुचितं परित्यक्तुं विशेषोपदेशविरहात्। स्मृत्यन्तरे चोपदेशात्। स्मृत्यन्तरेखल्ववमुपदेशोदृश्यते, गौतमीये,—“आकाशायेत्यन्तरीक्षे" —

इति। भट्टभाष्ये तु —

“अयमनिर्दिष्टस्थानो यत्र कुत्रचिन्निधेयः” इत्युक्तम्॥ ९॥

  अथापरं बलिꣳहरेत्, —

**शयनं वाऽधिवर्च्चोवा,स[^2] कामाय वा बलिर्भवति मन्यवे वा॥१०॥**

[^2]: "'अधिवर्च्चं' वा'— इति क्वचित् पाठः तत्र व 'सान्ता अप्यदन्ताः'—इति गतिः।"

 अथापरं बलिं हरेदित्युक्तार्थम्। शयनं शय्येत्यनर्थान्तरम्। अधिवर्च्चोमूत्रोच्चारप्रदेशः। वाशब्दचतुष्कञ्चशब्दार्थम्। शयनञ्च प्रत्यधिवर्च्चश्च प्रति बलिं हरेत्। हृतश्च सबलिः, कामाय च भवति, मन्यवे च, —

इति यथासङ्ख्यम्। तदयमर्थः। शयनं प्रति योबलिनिधीयते सकामदेवताकोभवति, अधिवर्च्चःप्रति योबलिर्निधीयते स मन्युदेवताकोभवति —

इति। अधिवर्च्चमिति पाठेऽपि यथोक्त एवार्थः। अत्रापि, “बलिमित्येकवचनात् स्थानद्वयनिर्देशाच्च

बलिद्वयमात्रं सङ्गृहीत्वा निदध्यात्” इति भट्टभाष्यम्। तदिदं प्रत्येकपरिषेकपक्षे न सम्भवतीत्यवाचाम।

  अन्ये त्वाहुर्वाशब्दान् विकल्पार्थान् मन्यमानाः,–“एकएवायं बलिः शयनं वा प्रति देयोऽधिवर्चोवा, स कामदैवत्यो भवति मन्युदैवत्यो वा”—इति। नैतदेवम्। “अथ तद्विन्यासः”- इत्युपक्रम्य कर्मप्रदीपे, “कामाय, मन्यवे" - इति बलिद्वयममाम्नानात्। “चतुर्दश नित्याः”—इति च सङ्ख्यावचनात्। बलेरेकत्वे खल्वियं सङ्ख्या लुप्येत ! एतेन, येऽप्याहुः, – “शयनं प्रति कामाय रात्रौ, अधिवर्चः प्रत्यहनि मन्यवे” – इति, तेऽपि निरस्ताः। प्रमाणविशेषाभावाच॥१०॥

**अथ स_(![](../books_images/U-IMG-1708234888Screenshot2024-02-16181216.png))स्तूप_(![](../books_images/U-IMG-1708234888Screenshot2024-02-16181216.png)), सरक्षोजनेभ्यः॥११॥**

 अथेति विशिष्टमानन्तय्यें द्योतयति। मन्युबलिदानानन्तरम्, इन्द्राय वासुकये ब्रह्मणे - इति बलित्रयं दत्वाऽथानन्तरमित्यर्थः। कस्मादेवमुच्यते? उच्यते। आचार्य्य एव वास्तुबलौ दशदिक्षु इन्द्रादिबलिदशकमभिधायासूत्रयत्,–“प्राच्यूर्द्धावाचौभ्योऽहर हर्नित्यप्रयोगः”–दृति। प्राच्युर्द्धाधोदिक्षु खल्विन्द्रवासुकि ब्रह्मदैवत्याबलयोवास्तुकर्मणि समाम्नाताः। तेषां खल्बमीषां बलोनामहरहर्नित्यं प्रयोगोभवति इति- सूत्रयन्नाचार्य्यः, स्पष्टमिदमाह,-अहरहः इन्द्रवासुकिब्रह्मबलयो भवन्तीति। परिशिष्टप्रकाशेऽप्युक्तम्,–“गृह्यान्तरानुसारेण मन्युबलेरनन्तरम् इन्द्रवासुकिब्रह्मदै

वत्या बलयोदेयाः, ततोरक्षःपितृबली”—इति। “चतुर्दश नित्याः”- इति च कर्म्मप्रदीपः।

 ते खल्विमे बलयः प्राच्यूर्द्धाधोदिक्षुनिधातव्याः। कस्मात् प्राच्यूर्द्धावाचीभ्योऽहरहर्नित्य- प्रयोगः—इति दर्शनात्। कमश्च इन्द्राय वासुकये ब्रह्मणे इति। कस्मात्? वास्तुबलौ तथादर्शनात्। वास्तुवलौ खल्वादित इन्द्रबलिस्ततोवासुकिबलिस्ततोऽपि ब्रह्मबलिदृश्यते। परन्तत्र दशत्वाद्वलोनामन्येऽपि बलयोऽन्तरान्तरा सन्त्रिविष्टाः। न चैतावता किञ्चिदपचीयते। अतिदेशागतानां खल्वमीषा बलीनां तदवगतमेव पौर्व्वापर्य्यं स्थानञ्च कल्पयितुमुचितम्। तदाह कर्म्मप्रदीपः। “मन्यवे इन्द्राय वासुकये ब्रह्मणे” – इति।

 अत्राह। “एकत्र प्राक्संस्थाश्चैते बलयो भवन्त्येतद्वचनात् इति। नैतदेवम्। “एकत्र चेत् कृत्स्ना भवन्ति" - इत्यभिधाय, –“अथ तद्विन्यासः” इत्युपक्रमादेकत्र कृत्स्नलिनिधानपक्ष-एवैतस्य विन्यास विशेषस्य समानानात्। कल्प्यतेऽनेकत्र निधानपपीति चेत्। उच्यते। कल्पनीयं तावत् स्थानमिति सत्यं, परन्तु युभदुक्तंवा कल्यते, अस्मदुक्तं वा, - इति भवति विचारणा। तत्र ये बलयो यत्राचार्येण समाम्नातास्ते तत्रैव दातुमुचिता अतिदेशागता अप्यमति विशेषवचने। 'प्राच्यूर्द्धवाचीभ्योऽहरइर्नित्यप्रयोगः” – इति च हृदयमागताः प्राच्चूर्द्धाधोदिशोन युज्यन्ते परित्यक्तुम्। अधिपतयः खल्लिमे आसां दिशामित्येषोऽस्मत्कल्पनायां विशेषः। तदेवमिन्त्रवासुकिब्रह्मबलिदानानन्तरं, संस्तूपं प्रति, “संस्तूपः सम्मार्ज्जनरेणुपुञ्जादिप्रक्षेपस्थानम्,- उत्करण्डिकेति

लोकैरभिधीयते”—इति भट्टभाष्यम्। तमिमं संस्तूपं प्रति, बलिं हरेत्। सखल्वयं बलिः, —रक्षोजनेभ्यो भवति॥११॥\*॥

 अथैतद्बलिशेषमद्भिरभ्यासिच्यावसलवि दक्षिणा निनयेत्तत्पितृभ्यो भवति॥१२॥

 अथशब्दः प्राचीनावीतित्वसव्यजानुपातदक्षिणामुखत्वानि स्मारयति। एतद्बलिशेषम्, एतद्वलिदानावशिष्टमन्नम्, अद्भिरभ्यासिच्यालाव्य। तदिदमाप्लावनं, रक्षोबल्यवशिष्टत्वादन्नस्य संस्कारार्थं भवति। शेषं खल्विदमन्नं पितृबल्यर्थं भवति। तस्य च संस्कारोनानर्थकः। आप्लावनं रक्षोबलिशेषस्यान्नस्य न किञ्चित् दृष्टमुपकरोति? - इति चेन्मा करोतु दृष्टमुपकारम्, अदृष्टन्तु करिष्यति। यथा, “स्रुचः संमार्ष्टि”–“अग्निं संमार्ष्टि” “पुरोडाशं पर्य्यग्निं करोति”–दृत्येवमादौ। तथा चोक्तं। “तुल्यश्रुतित्वादा इतरैः सधर्म्मः स्यात्”–इति। तदेवमद्भिरभ्यासिच्च, 'अवसलबि' पितृतीर्थेनेत्यर्थः। अवसलविशब्दः खल्वयं पितृतीर्थमाह।तथा च गृह्यान्तरम्। “प्रदेशिन्यङ्गुष्ठयोरन्तरा अवसलवि अपसव्यं वा, तेन पितृभ्योददाति" - इति। 'दक्षिणा' दक्षिणस्यां दिशि निनयेत्। तच्चेदं निनयनं पितृभ्यो भवति। तथाच पित्रर्थत्वान्नाच नमस्कारःप्रयोक्तव्यः, किन्तु पितृभ्यः स्वधेति स्वधाकारेणैष बलिर्दातव्यः। तदाह कात्यायनः।

“स्वाहाकारवषट्कारनमस्कारादिवौकसाम्।  
स्वधाकारः पितॄणाञ्च हन्तकारो नृणां मतः।

स्वधाकारेण निनयेत् पित्र्यं बलिमतः सदा।  
तदप्येके नमस्कारैः कुर्व्वते नेति गौतमः”।

 इति। एकत्र चेत् सर्व्वेबलयो निधीयन्ते, तर्हि, यथा निधातव्यन्तदाह कर्म्मप्रदीपः। “अथ तद्विन्यासोवृद्धिपिण्डानिवोत्तरोत्तरांश्चतुरोबलीन्निदध्यात्, – पृथिव्यै, वायवे, विश्वेभ्यो देवेभ्यः, प्रजापतये - इति। सव्यत एतेषामेकैकस्वैकैकम्, – अद्भः, औषधिवनस्पतिभ्यः, आकाशाय, कामाय - इति। एतेषामपि, मन्यवे, इन्द्राय, वासुकये, ब्रह्मणे- इति। एतेषामपि, रक्षोजनेभ्यः- इति। सर्वेषां दक्षिणतः पितृभ्यः - इति, चतुर्दश नित्याः, आशस्यप्रभृतयः काम्याः। सर्व्वेषामुभयतः परिषेकः पिण्डवच्च पश्चिमा प्रतिपत्तिः” इति। आधानदिने च वैश्वदेवबलिको सायमात्यनन्तरं रात्रावेव कर्तव्ये। तदप्याह कर्म्मप्रदीपः।

‘ऊर्द्धं पूर्णाहुतेः कुर्य्यात् सायं होमादनन्तरम्।  
वैश्वदेवन्तु पाकान्ते बलिकर्मसमन्वितम्।  
ब्राह्मणान् भोजयेत् पश्चादभिरूपान् स्वशक्तितः।  
यजमानस्ततोऽश्नीयादितिकात्यायनोऽब्रवीत्”।

 इति। सोऽयं भूतयज्ञः, —“बलिर्भीतः” —इति वचनात् एतदनन्तर वामदेव्यगानं कर्त्तव्यम्। “बल्यन्ते वैश्वदेविके” - इति स्मरणात्। स खल्वयं ब्रह्मयज्ञस्य तृतीयः कालः - इत्यवोचाम।

 अथेदानींमनुष्ययज्ञः कर्त्तव्यः। तदाह कात्यायनः—"नृयज्ञोऽतिथिभोजनम्”–इति। तथाचोक्तम्। “अतिथिभिः कामं सम्भाषेत”

\- इति। मनुरपि—

“कृत्वैतद्वलिकर्म्मैवमतिथिं पूर्व्वमाशयेत्।  
भिक्षाञ्च भिक्षवे दद्यात् यथावद्ब्रह्मचारिणे”।

 इति स्मरति। भोजनोपयुक्तस्य पर्याप्तस्यान्नस्याभावे यथाशक्ति किञ्चिदप्यन्नमुद्धृत्य ब्राक्ष्मणाय दद्यात्। तदाह कर्म्मप्रदीपः।

“अप्युद्धृत्य यथाशक्ति किञ्चिदन्नं यथाविधि।  
पितृभ्योऽथ मनुष्येभ्यो दद्यादहरहर्द्विजे।  
पितृभ्य इदमित्युक्त्वास्वधाकारमुदीरयेत्।  
हन्तकारं मनुष्येभ्यस्तदन्ते निनयेदपः”।

 इति। वस्तुतस्तु अतिथिभोजनं तदसम्भवे मनुष्येभ्य इदं हन्तेत्युत्सृज्य किञ्चिदन्नदानं गोभिलीयानां स्वशास्त्रोक्तमावश्यकमित्यवगन्तव्यम्। अन्नस्याप्यभावे मूलादिकमपि दद्यात्। तदाह गौतमः। “अहरहर्ब्राह्मणेभ्योऽन्नं दद्यादामूलफलशाकेभ्योऽयैवं मनुष्ययज्ञं समाप्नोति" —इति। "अहरहर्दद्यादोदपात्रादथैवंमनुष्ययज्ञं समाप्नोति" —इति च शतपथीये ब्राह्मणे। अत्यन्तासम्भवे च भिक्षादानेनापि कस्याञ्चिदवस्थायां मनुष्ययज्ञोनिर्व्वहति। अतएव “भोजनं हन्तकारं वा”—इत्येवमादिवचनेषु विकल्प - निर्देशः सङ्गच्छते। भिक्षुकस्य चाभावेऽग्रं गोभ्यो दद्यात्, गवामप्यभावेऽग्नौ क्षिपेत्। “भिक्षुकाभावे चाग्रं गोभ्यो दद्यादग्नौ वा क्षिपेत्” —इति विष्णुस्मरणात्। अन्येऽपि नृयज्ञप्रकाराः तन्त्रान्तरेषु द्रष्टव्याः

 अथेदानींपितृयज्ञः वक्तव्यः। सचानेकप्रकारः। तत्र तावत् पित्रादींस्त्रींस्त्रींश्चमातामहादीनुद्दिश्य यथोक्तब्राह्मणभोजनमिति एकः कल्पः। तदाह कात्यायनः।

“श्राद्धं वा पितृयज्ञः स्यात् पित्र्योबलिरथापि वा”।

 इति।

“अप्येकमाशयेद्विप्रं पितृयज्ञार्थसिद्धये।  
अदैवं नास्ति चेदन्योभोक्ता भोज्यमथापि वा”।

 इति च। वायुपुराणे।

“अप्येकं भोजयेद्विप्रं षणामप्यन्वहं गृही।  
अतृप्ताप्रहरन्त्यस्मै वज्रेणैते षड़स्रिणा"।

 इति। नित्यश्राद्धे तु विशेषोऽभिधीयते। यथा हारीतः।

“नित्यश्राद्धमदैवं स्यादर्घ्यपिण्डविवर्जितम्”।

 इति। मनुः।

“एकमप्याशयेद्विप्रं पित्रर्थेपाञ्चयज्ञिके।  
न चैवात्राशयेत् कञ्चिद्वैश्वदेवं प्रति द्विजम्”।

 इति। मत्स्यपुराणम्।

“नित्यं तावत् प्रवक्ष्यामि अर्घ्यावाहनवर्जितम्।  
अदैवं तद्विजानीयात् पार्व्वणं पर्व्वसु स्मृतम्”।

 इति। लिखितजातूकर्णौ।

“नित्यश्राद्धमदैवं स्यात् पिण्डहोमविवर्जितम्”।

 इति। भविष्यपुराणम्।

“अग्नौकरणमर्ध्यञ्चावाहनञ्चावनेजनम्।  
पिण्डश्राद्धे प्रकुर्व्वीत पिण्डहीने विवर्ज्जयेत्।

 इति। यद्यप्यर्घ्यमत्र निषिद्धं, तथापि प्रकारान्तरेण तदपि गृह्यान्तरे विहितम्। तथाच गृह्यान्तरम्। “नैत्यिके वर्हिर्दत्त्वोदकञ्च

पितर एतद्वोऽर्घ्यमिति पाणिनैवाद्भिस्तिलमिश्राभिरर्घ्यं दद्यादन्यदेवमाचान्तेषु पितृभ्यः स्वधेति पितृणामक्षय्यमस्विति च। सह चेदश्वीयात् पूर्वमेव स्वधाऽक्षय्यस्वस्तीरभिदध्यात्” – इति। एवञ्च पार्वणविहितेतिकर्त्तव्यताकमर्ध्यमत्र न भवति, भवति तु ततोऽन्यादृशमेवेत्थम्भूत- मिति। अस्माञ्च गृह्यान्तरादेवं विकल्पोऽवगम्यते, सह वाऽश्नीयात् पश्चाद्वेति। मन्वादिभिस्तु पश्चाद्भोजनमेवोपदिष्टम्। तच्च परतोदर्शयिष्यामः। व्यासः।

“आवाहनस्वधाकारपिण्डाग्नौकरणादिकम्।  
ब्रह्मचर्य्यादिनियमं विश्वान्देवांस्तथैवच।  
नित्यश्राद्धे त्यजेदेतान् भोज्यमन्नं प्रकल्पयेत्।  
दत्वा च दक्षिणां शक्त्या नमस्कारैर्विसर्ज्जयेत्।  
एकमप्याशयेन्नित्यं षण्मामप्यन्वहं गृही”।

  इति। स्वधाकारः स्वधावाचनम्। शातातपः।

“पिण्डनिर्व्वापरहितं यत्तु श्राद्धं विधीयते।  
स्वधावाचनलोपोऽत्र विकिरस्तु न लुप्यते।  
अक्षय्यदक्षिणास्वस्ति सौमनस्यं तथास्त्विति”।

  इति। एवञ्च-

“नित्यश्राद्धमदैवं स्यादर्घ्यपिण्डविवर्ज्जितम्।  
दक्षिणारहितं ह्येतद्दातृभोक्तृव्रतोज्झितम्”।

  इति दक्षिणानिषेधोऽशक्तविषयः —इति तत्त्वकृतः। अतएव शक्त्या दक्षिणादानं व्यासः स्मरति। तदिदं नित्यश्राद्धं सम्भवे बहुब्राह्मणकमसम्भवे त्वेकब्राह्मणकमपि भवति। सोऽयं मुख्यः

कल्पः। श्राद्धकरणेऽशक्तस्तु यथाशक्ति किञ्चिदप्यन्नम् उद्धृत्य पितृभ्य-इदं स्वधेत्युच्चार्य्यन्नममीपे उदकं निनयेत्। तच्चान्नं ब्राह्मणाय दद्यात्। ‘अप्येकमाशयेद्विप्रम्’–इत्यभिधाय,–“अप्युद्धृत्य यथाशक्ति”,–इत्येवमादिकात्यायनस्मरणात्। न चेदं श्राद्धविधायकमिति वाच्यं, प्रमाणाभावात्। श्राद्धञ्च पूर्व्वेण वाक्येन विहितम्— 'श्राद्धंवा पितृयज्ञः स्यात्'—

इति, 'अप्येकमाशयेद्विप्रम्' —

इति च। कथमिहापि विधीयेत। तस्मात् – 'अप्येकमाशयेत्'—

इति वहूनामसम्भवे एकब्राह्मणभोजनम् —

एकेनापि ब्राह्मणेन श्राद्धकरणमित्येतत्परम्। 'अप्युद्धृत्य यथाशक्ति' —

इति तु ब्राह्मणभोजनोपयुक्तान्नसम्भवेन श्राद्धासम्भवे – किञ्चिदप्यन्नद्धृत्य देयमित्याह। भिन्नौ खल्विमौकल्यौ भवतः—

यच्चैकब्राह्मणकश्राद्धं, यच्चोद्धृत्याल्पमपि देयमिति। तत्त्वकृतोऽप्येवम्। भट्टनारायणस्याप्येष एव स्वरमः। एतेन—

“नित्यश्राद्धेष्वसामर्थ्यात् त्रीन् द्वावेकमथापि वा।  
भोजयेत् पितृयज्ञार्थं दद्यादुद्धृत्य दुर्ब्बलः”।

 इति।

“यथाशक्त्यन्नमुद्धृत्य पित्र्येण विधिना सदा।  
आहूयब्राह्मणं दद्यात्तत्कुले वा समर्पयेत्”।

 इति चैवमादिपुराणवाक्यमपि व्याख्यातम्। तत्राप्यशक्तस्य योऽयं भूतयज्ञे पितृबलिर्दीयते, तेनैव पितृयज्ञः कृतो भवति। 'पित्र्योबलिरथापि वा' - इति वचनात्। यदा कस्याञ्चिदवस्थायाम्—

'यज्ञादेव निवर्त्तते' —

इत्येवमादिकायां न हरति बलीन्, तदा

तर्पणेनैव पितृयज्ञः कृतोभवति। सोऽयं छन्दोगानां स्वशास्त्रपरिभाषितश्चतुर्विधः पितृयज्ञः श्राद्धं पितॄनुद्दिश्य ब्राह्मणायान्नदानं पित्र्यबलिस्तर्पणाञ्चेति।

 तदिदं तर्पणं सर्व्वस्यामेव दशायामावश्यकं यथाशक्ति चान्यत्। दयान् परं विशेषो यदशकस्य तर्पणेनापि प्रत्यवायः परिहृतो भवति। समुच्चयेन सर्व्वेषां पक्षाणामुपदेशस्तु शक्ततमस्येति परिशिष्टप्रकाशः। तथा गौतमः। “नित्यं स्वाध्यायः पितृभ्यश्वोदकदानं, यथोत्साहमन्यत्” – इति। अत्र च,—

तर्पणब्रह्मयज्ञयोः पूर्व्वमुक्तयोरपि नित्यमित्यादिना पुनरभिधानं यज्ञत्रयानुष्ठानाशक्तावङ्ग वैकल्येनाप्यनयोरवश्यानुष्ठेयत्वार्थम् —

इति कल्पतरुप्रभृतयः। अन्ये त्वेषां पक्षाणां यथाशक्ति समुच्चयविकल्पाहुः।यदा पुनर्न शक्नोति पृथक्तर्पयितुं, तदा स्नानाङ्गेनापि तर्पणेन पितृयज्ञफलमधिगच्छति।

“यदेव तर्पयत्यद्भिः पितॄन् स्नात्वाद्विजोत्तमः।  
तेनैव सर्व्वमाप्नोति पितृयज्ञक्रियाफलम्”।

 इति मनुवचनात्। सोऽयमुक्तः पितृयज्ञः। उक्ताश्च पञ्चमहायज्ञाः॥१२॥०॥

 अथेदानीमुक्तस्यैव विशेषोऽभिधीयते—

आसीन एवाग्नौजुहुयात्॥१३॥

 आसीन उपविष्ट एव। नोर्द्ध्वः, न वा प्रह्वः॥१३॥०॥

**आसीनः पितृभ्यो दद्यात्, यथोपपादमितरान्॥१४॥**

 आसीनः पितृभ्यो बलिं दद्यात् हरेत्। आसीनः—

इत्येतदवाच्यम्?

इति चेन्न, एवं हि आसीन इत्यनुषज्येत। तदेतदमृशन्नाचार्यआसीन इत्याह। पितृभ्योदद्यात् यथोपपादम्—

इत्ययमपि सम्बन्धआशङ्क्येत, साऽप्याशङ्का माभूदिति च तद्वचनम्। पुनरुक्तञ्च गौभिले ग्राह्यमिति चावोचाम। इतरान्, अपरान् बलीन्। कस्मादपरान्? पित्र्यबलेरिति ब्रूमः। कस्मात्? प्रकृतत्वात्। प्रकृतः खल्वत्र बलिः पित्र्यएवेति तदपेक्षयैवापरत्ववर्णनमुचितम्। तान् खल्विमान् पित्र्यबलेरन्यान् सर्व्वान् बलीन्, ‘यथोपपादं’ यथोपपद्यते दानं, तथैव दद्यात् न पुनरासीन एवेत्ययमस्ति नियम इत्यर्थः। तेनाधिवर्च्चः प्रदेशस्याशुचितया दूरस्थ एव प्रक्षिप्य दद्यादूर्द्धः सन्। एवमन्यत्रापि क्वचित् प्रह्वःक्वचिच्चान्यादृश एवेति यथायथमूहनेयम्॥१४॥०॥

**स्वयन्त्वेवैतान् यावद्वसेद्बलीन् हरेत्॥१५॥**

 यावद्गृहे वसेत्, तावदेतान् सर्व्वानेव बलीन्,–न पुनः पित्र्यबलेरपरानेवेत्यर्थः। स्वयमेव यजमानो हरेन्निध्यादनलमः सन्।गृहे वसन् खल्वसौयजमानः स्वयमेव बलिहरणं कुर्य्यान्नान्यद्वारा इति सूत्रयन्नाचार्य्यः प्रवसन्नन्यद्वाराऽपि —

इत्येतत् सूचयति। तस्मात्स्वयमेवेति स्वयं सम्भवाभिप्रायं वचनम्। उपलक्षणञ्चैतद्बलिग्रहणं होमादीनामपीति द्रष्टव्यम्। तुशब्दश्च स्वयं करणपक्षे फलविशेषं द्योतयति॥१५॥

अपि वाऽन्यो ब्राह्मणः॥१६॥

 अपिवा, अथवा। अशक्तौ यजमानस्य प्रवासे वेत्यर्थः। अन्योब्राह्मणो, ‘बलीन् हरेत्’—

इत्यनुवर्त्तते। अथवा। अपिवेत्येतत्क्षत्रियविषयमाचार्य्यस्य पक्षान्तरम्। स्वयमेवेत्येतन्नियममननुजानन्नाचार्य्यः—

‘अन्यः’ —

इत्याह। स्वस्मादन्योऽपि ब्राह्मणो राज्ञोबलिहरणादिकं कुर्य्यादित्यर्थः। तथाच स्मरति भगवान्मनुः।

“पुरोहितञ्च कुर्वीत, वृणुयादेव चर्त्विजम्।  
तेऽस्य गृह्याणि कर्म्माणि कुर्य्युर्वैतानिकानि च”॥

 इति॥१६॥०॥

**दम्पती एव॥१७॥**

 जाया चपतिश्च—

दम्पती, भार्य्यापती—

गृहपतिस्तत्पत्नी चोच्येते। ताविमौ दम्पती एव,—

बलीन् हरेयाताम्, इति सम्बध्यते॥१७॥

इति गृहमेधिव्रतम्॥१८॥

 इत्येवमहरहः पञ्चानां महायज्ञानामनुष्ठानं गृहमेधिब्रतम्, गृहे ययोर्मेधो यज्ञो भवति, ताविमौ गृहमेधिनौ दम्पती—

इति ब्रूमः। तयोर्गृहमेधिनोर्दम्पत्योर्व्रतं शास्त्रविहितोनियम इत्यर्थः। तदेवं पञ्चमहायज्ञावशिष्टमन्नंदम्पती भुञ्जीयाताम्।

“भुक्तवत्स्वथ विप्रेषु स्वेषु भृत्येषु चैवहि।  
भुञ्जीयातान्ततः पश्चादवशिष्टन्तु दम्पती”॥

 इत्येवमादिस्मरणात्। मनुरपि।

“देवानृषीन् मनुष्यांश्च पितॄन् गृह्याश्च देवताः।  
पूजयित्वा ततः पश्चाद्गृहस्यः शेषभुग्भवेत्”।

 इति। प्रकारान्तरं पूर्व्वमुक्तम्। अकृत्वाच पञ्च महायज्ञान् भुञ्जतोम्नयोर्व्रतलोपोभवतीति विज्ञायते। गृहमेधिनोरेवैतद्व्रतं, तावेव पूर्वं भुञ्जानौ प्रत्यवायभागिनौ भवतः। पूर्वमेव भोजनीयाः। तदाहमनुः।

“सुवासिनीः कुमारांश्च रोगिणोगर्भिणीस्तथा।  
अतिथिभ्योऽग्र एवैतान् भोजयेदविचारयन्”

 इति। तथा गौतमः। “भोजयेत् पूर्व्वमतिथिकुमारव्याधितगर्भिणीसुवासीनीस्थविरान् जघन्यांश्च” —

इति।

“अदत्वा यस्तु एतेभ्यः पूर्वं भुङ्क्तेऽविचक्षणः।  
सभुञ्जानो न जानाति श्वगृध्रैर्जग्धिमात्मनः”॥

 इति च धर्म्मशास्त्रम्॥१८॥

 दम्पतीएव बलीन् हरेयाताम्—

इत्युक्तम् अथेदानींकश्चिदिह विशेषोऽभिधीयते—

स्त्रीह सायं प्रातः पुमानिति॥१९॥

 स्त्री पत्नी, ह किल। स खल्वयम्—

ऐतिह्यार्थकोऽनर्थको वा निपातः। इति होचुर्वृद्धाः—

इति ह्यैतिह्यमुच्यते। सेयं पत्नी, सायं रात्रौ, बलीन् हरेत्—

अमन्त्रं, तुष्णीम्—

इत्यर्थः। कस्मात् पुनः कारणादमन्त्रमुच्यते पत्न्या वलिहरणम्? इयमेव तावन्मात्रंकुतोनाध्याप्यते? उपदेशादिति ब्रूमः। अमन्त्रमेव खल्बस्या बलिहरणमुपदिश्यते —

इति नेयमध्याप्यते इत्यदोषः। तथाच मनोः स्मरणम्।

“सायन्त्वन्नस्य सिद्धस्य पत्न्यमन्त्रं बलिं हरेत्।  

वैश्वदेवं हि नामैतत् सायं प्रातर्विधीयते”॥

 इति। तदनेन रात्रावपि वैश्वदेवबलिकर्म्मणोरविशेषेण कर्त्तव्यत्वं दर्शितम्। अस्याञ्च स्मृतौ – सिद्धस्य अन्नस्य – इति पक्षप्राप्तमनूद्यते गुणभूतं, न तु विधित्सितम्। सायं बलिं हरेत्—

इत्ययमत्र सम्बन्धः, न सायं सिद्धस्यअन्नस्य—

इति। तस्मात् —

"यस्योभयं हविरार्त्तिमार्च्छेत्”–इतिवत् नित्यानुवादोऽयम् —

अन्नस्य सिद्धस्य—

इति। ‘अथ हविष्यस्यान्नस्य' —

इतिवन्मुख्यकल्पपरिकीर्त्तनाभिप्रायं वा वचनम्।

 तदिदं बलिहरणद्रव्याभिधानपरं शास्त्रं नान्यत् परिसञ्जष्टे। अभावे खल्बन्नस्य प्रतिनिधिमप्युपादाय बलिहरणं कर्त्तुमुचितम्। कस्मात्? प्रतिनिधिशास्त्रस्यार्थवत्तोपपत्तेः। प्रतिनिधिशास्त्रस्य खल्वेवमर्थवत्तोपपद्यते। इतरथा प्रतिनिधिशास्त्रमनर्थकं—

प्रलापमात्रं स्यात्। तच्चोदाहरिष्यामः। न चैतदुचितम्। अहनीति चेन्नाविशेषात्। इति चेत् भवान् पश्यति, – अहनि प्रतिनिधिशास्त्रमर्थवत्कथमनर्थकं प्रलापमात्रम् उच्चते —

इति। तत्र ब्रूमः। नैषा कल्पना सम्भवति। कस्मात्? अविशेषात्। विशेषाभावादित्यर्थः। अहन्यपि, सिद्धस्य इति, अन्नस्य—

इति च श्रवणम्, अविशेषेणोपलभ्यते—

इति। तत् यदि रात्रौ प्रतिनिधिशास्त्रं न प्रवर्त्तते, अहन्यपि न प्रवर्त्तिष्यते, हेत्वविशेषात्। अप्रवृत्तिहेतुः खल्वहनि रात्रौ च न विशिष्यते—

उभयत्रापि समान इत्यर्थः। तथाचोक्तम्। "अथ हतिष्यस्यान्नस्योद्धृत्य हविष्यैर्व्यञ्जनैरुपसिच्याग्नौ जुहुयात्”—इ

ति। मनुरपि स्मरति।

“वैश्वदेवस्य सिद्धस्य गृह्येऽग्नौ विधिपूर्वकम्।  
आभ्यः कुर्य्याद् देवताभ्यो ब्राह्मणो होममन्वहम्”॥

  इति। “वैश्वदेवादन्नात् पर्य्युक्ष्यजुहोति" —

इति च गृह्यान्तरम्। आच कात्यायनः कर्म्मप्रदीपे।

“सायं प्रातर्वैश्वदेवः कर्त्तव्यो बलिकर्म्मच।  
अनश्नताऽपि सततमन्यथा किल्विषी भवेत्”॥

 इति। तदत्रानश्नतोऽपि वैश्वदेवोबलिकर्म्मच कर्त्तव्यम् —

इत्युक्तम्। तस्मात् इयमेवावधारणा —

सायं बलिं हरेत् —

इति सम्बन्धः, न सायं सिद्धस्य —

इति।

 अथ मन्यसे—

अतिथ्यनुरोधेन पाकसम्भव एव अनश्नतोरात्रौ करणम् —

इति। तत्रोच्यते। नाप्रमाणत्वात्। न खल्वेषा कल्पना सम्भवति ;—

अतिथ्यनुरोधेन यदा पच्यते, तदैव रात्रौ अनश्नता वैश्वदेवादिकं कर्त्तव्यम्, नापचमानेन —

इति। कस्मात्? अस्मिन्नर्थं प्रमाणाभावात्। न खलु पाकार्थता वैश्वदेवबलिकर्म्मणोः शक्यते वक्तुम्। किं कारणम्? पुरुषसंस्कारत्वात्। कुतः पुनरनयोः पुरुषसंस्कारत्वमुच्यते? "सहधर्म्मचारिणीसंयोगः, पञ्चानां महायज्ञानामनुष्ठानम्”—

इति गौतमेन पुरुषसंस्कारमध्ये पाठात्। “तानेतानहरहः कुर्ब्बीत” —

इति—

“स्वाध्यायेन व्रतैर्होमैस्त्रैविद्येनेज्यया सुतैः।  
महायज्ञैश्च यज्ञैश्च ब्राह्मीयं क्रियते तनुः”॥

  इति च पुरुषार्थत्वावगमात्। वैश्वदेवं बलिकर्म्मच, अकुर्व्वाणः पुरुषः किल्विषीभवति —

इति च कात्यायनेन सुव्यक्तमनयोः

पुरुषार्थत्वाभिधानात्। “पञ्च वा एते महायज्ञाः सतति प्रतायन्ते सतति सन्तिष्ठन्ते देवयज्ञः पितृयज्ञो भूतयज्ञो मनुष्ययज्ञो ब्रह्मयज्ञः —

इति चारण्यके तैत्तिरीये। तदेव खल्वमीषां मूलम्—इत्यभियुक्ता मन्यन्ते। तस्मात् पुरुषार्थत्वमेवामीषां महायज्ञानां, न पुनर्वैश्वदेवबलिकर्म्माणोः पाकार्थत्वम्।

 अथ उच्यते – “पुरुषार्थयोरेव सतोरनयोः पाकार्थतामप्यनुमन्यामहे”– इति। अत्रोच्यते। काममनुमन्येमहि पाकार्थतामप्यनयोर्यदि प्रमाणमत्र किञ्चित् उपलभेमहि। न तु प्रमाणमिह किञ्चिदुपलभामहे। तस्मादसङ्गतमनयोः पाकार्थत्वम् —

इति। स यदि ब्रूयात्,—अकृत्वा वैश्वदेवादिकमन्नं भुञ्जानस्य दोषश्रवणादन्नसंस्कारत्वमनयोरनुमातव्यम्—

इति। तं प्रति ब्रूयात्। ब्रह्मयज्ञादिकमप्यकृत्वा भुञ्जामस्य दोषश्रवणादनैकान्तिकमेतल्लिङ्गं नान्न-संस्कारत्वमनयोरनुमापयितुमर्हति—

इति। तदिदं दोषकीर्त्तनम्, आवश्यकत्वममीषाम् अवगमयति, —

इति पुरुषार्थशास्त्रैस्तुल्यवदेव तात्पर्य्यम्। तत्प्राये समाम्नानाच्च। पुरुषार्थप्राये चाध्यापनादिकर्म्मप्रवाहे वैश्वदेवबलिकर्म्मणी समाम्नायेते। तदनयोरपि पुरुषार्थत्वमवधार्य्यते। तथाचोक्तम्। “प्राये वचनाच्च" —

इति।

 पुरुषार्थयोरनयोरन्नसंस्कारार्थत्वमपि न साम्प्रतमभ्युपगन्तुम्। पुरुषार्थत्वे हि द्रव्यं वैश्वदेवाद्यर्थंभवति, अन्नसंस्कारार्थत्वे त्वन्नार्थं वैश्वदेवादिकं स्यात्। अस्तु कोदोषः ? —

इति चेन्नासम्भवात्। न खल्वेतत् सम्भवति, —

अन्नार्थं वैश्वदेवादिकं, वैश्वदेवाद्यर्थञ्चान्नम्,इति। कस्मात्? विरोधात्। विरुध्यते खल्वेकस्य गुणभावः प्रधान भावश्च। न ह्येकमेव वस्तु एकमेवापेक्ष्य एकदैव प्रधानं गुणभूतञ्च भवितुमर्हति। इतश्च। वाक्यभेदप्रसङ्गात्। कथं वाक्यभेदप्रसङ्गः? वचनव्यक्तिभेदात्। वचनव्यक्तिः खल्वनयोर्भिद्यते—

इति भिद्येत वाक्यम्। वैश्वदेवेनान्नं संस्कुर्यात्—

इत्येकस्मिन् पक्षेवचनव्यक्तिर्भवति, अन्नेनवैश्वदेवमभिनिर्व्वर्त्तयेत् —

इति चान्यस्मिन्। एकं खल्विदं वाक्यं —

'हविष्यस्यान्नस्यजुहुयात्' —

इति। न च भङ्क्त्वा वाक्यम्, उभयार्थत्वं कल्पयितुमुचितम्।

  आह–‘अथ हविष्यस्यान्नस्योद्धृत्य हविष्यैर्व्यञ्जनैरुपसिच्याग्नौ जुहुयात्’—

इत्यस्मादेवाम्नानात् द्रव्यार्थत्वमवगम्यते —

इति। न–इति ब्रूमः।कस्मात्? अर्थकर्मवदाम्नानात्। अर्थकर्मण्यपि सायं प्रातर्होमे समाम्नायते–“अथ हविय्यस्यान्नस्याग्नौ जुहुयात् कृतस्यवा अकृतस्य वा"—

इति। तत्ममानमिदमपि आम्नायते —

"हविष्यस्यान्नस्य"—

इति। तस्मात्—

“सोमेन यजेत”—

इत्येवमादिवदिहापि द्रव्यमुच्यते जुहोतेरुपकारकम्। सेयं द्रव्यचोदना वा स्यात्, विशिष्टकर्मचोदना वा स्यात्, सर्व्वथाऽपि द्रव्यं कर्म्मार्थतां नातिशेते। यथा खल्वपचारे सोमस्य पूतिका उपादीयन्ते वचनबलात्, एवमिहाप्यपचारेऽन्नस्य अन्यदप्युपादेयं वचनवलात्—

इति न किञ्चिदनुचितम्।

 न खल्वत्र द्रव्यम्य ईप्सितभावः अवगम्यते। हविष्यादन्नादुद्धृत्य तेन होममभिनिर्वर्त्तयेत् —

इति खल्वत्र वचनव्यक्तिर्भवति। कस्मात्? “वैश्वदेवादन्नात् पर्य्युक्ष्यस्वाहाकारैर्जुहुयात्” —

इति गृह्यान्तरदर्शनात्। अथ वा। हविष्येनान्नेन होममभिनिर्व्वर्त्तयेत् —

इत्ययम् एव अर्थः। यदाऽप्यवयवार्था षष्ठीयमुच्यते, तदापि हविष्यस्यान्नस्या-वयवेन जुहुयात्—इति वचनार्थः। सर्व्वथाऽपि द्रव्यमेव कर्म्मार्थं न कर्म द्रव्यार्थमवगम्यते। येषामपि हविष्यस्यान्नस्य अवयवं जुहुयात्— इति वचनव्यक्तिः, तेषामपि न कर्मणः अन्नावयवार्थत्वमवगन्तव्यम्। न खल्वन्नावयवेन संस्कृतेन किञ्चित् प्रयोजनमस्ति ! तदर्थञ्चेत् कर्म्म, तदप्यनर्थकं स्यात्। यः खल्ववयवो जुहोतिना सम्बध्यते, स तेनैवोपक्षीयते, नावतिष्ठते, यश्चावतिष्ठते, नासौ जुहोतिना सम्बध्यते!। न च वैश्वदेवादिकमन्नस्य किञ्चित् उपकरोति। न खल्वेवम् अन्नार्थता कर्म्मणः शक्यते वक्तुम्। “यैस्तु द्रव्यं चिकीर्य्यते गुणस्तत्र प्रतीयेत, तस्य द्रव्यप्रधानत्वात्” —इति सूत्रणात्।

 अथ वैश्वदेबादिकमन्नस्य मा करोतु दृष्टं कञ्चिदुपकारम्, अदृष्टन्तु करिष्यति। अदृष्टोऽपि उपकारोलोके बहुलमुपलभ्यते। ग्रामान्तरात् आगतानां पुरुषाणां पर्य्यग्निकरणेन खल्वदृष्ट उपकारः क्रियते—इत्युच्यते। न—इति ब्रूमः। न करिष्यति अदृष्टमपि उपकारं वैश्वदेवोद्रव्यस्य। कस्मात् ? तस्य शब्दमूलवात्। शब्दमूलं खल्वदृष्टमिष्यते। न खल्वस्ति शब्दः,—वैश्वदेवोद्रव्यस्यउपकरोति,—इति। शब्दस्त्वस्य पुरुषार्थतामाह—‘महायज्ञैश्च'—इति, ‘तानेतान्'— इति चैवमादिः। सा खल्वियं कल्पना पुरुषबुद्धिमूला इत्यनादरणीया। तथाचोक्तम्। “धर्मस्य शब्दमूलत्वाद शब्दमनपेक्षं स्यात्" —इति न च एकेनादृष्टेन पुरुषार्थतया चरितार्थे शास्त्रे अन्यदपि अदृष्टं कल्पयितुमुचितम् ! लोकेऽपि नात्यन्तमदृष्ट उपकारोदृश्यते यत्र चात्यन्तमदृष्ट उपकारः, तत्र प्रमाणमपि न दुर्लभम्—इत्यनुदाहरणम्।

 सखल्वयम्—

‘अन्नस्य'—

इत्युपदेशोऽन्नस्य होमस्य च सम्बन्धं करोति, सम्बन्धे च मति —

“द्रव्याणां कर्मसंयोगे गुणत्वेनाभिसम्बन्धः”—

इति, “भूतभव्यसमुच्चारणे भृतं भव्यायोपदिश्यते"—

इति चानया तन्त्रयुक्त्या, द्रव्यं गुणभावेन सम्बध्यते। सेयं तृतीयार्थे षष्ठीविभक्तिः,—

इति, “शक्तून् जुहोति, मारुतं जुहोति, एककपालं जुहोति"—

इत्येवमादिवत् इहापि द्रव्यमेव कर्म्मार्थ, कर्म्मतु पुरुषार्थम् एव, न द्रव्यार्थम्—

इति सिद्धम्। अतएव स्मर्य्यते। “अहरहः पञ्चयज्ञान्निर्व्वपेत् अपि मूलपत्रोदकशाकेभ्यः”—

इति। “अहरहः स्वाहां कुर्य्यादन्नाभावे केनचिदाकाष्ठात् देवताभ्यः, पितृभ्यो मनुष्येभ्यश्चोद- पात्रात्” —

इति च गृह्यान्तरम्। “यदग्नौ जुहोत्यपि समिध तद्देवयज्ञः सन्तिष्ठते, यत् पितृभ्यः स्वधाकरोत्यप्यपस्तत् पितृयज्ञः मन्तिष्ठते" —

इति च तैत्तिरीये ब्राह्मणे।

“न चेदुत्पद्यतेऽन्नन्तु अद्भिरेनान् समापयेत्”–

 इति च स्मरणम्। तदेवमादिशास्त्रेभ्यः—

सुव्यक्तमिदमवगम्यते; यत् द्रव्यमेव कर्म्मार्थम् —

इति, कर्म प्रधानं पुरुषार्थम्—

इति च। न हि द्रष्यार्थकर्मणां द्रव्याभावेऽपि करणमस्ति। पुरुषार्थमेव हि कर्म, श्रुतद्रव्यापचारेऽप्यन्येन केनचित् यथाकथञ्चित् क्रियते, द्रव्यस्य गुणभृतत्वात्। द्रव्यार्थत्वे तु कर्मणश्चोदितद्रव्याभावे लोपएव स्यात्। न खलु प्रैयङ्गवेऽपि चराववघातः क्रियते, न वा तदर्थं व्रीहय उत्पाद्यन्ते। तदिदं प्रतिनिधिविधानपरं शास्त्रम् अन्नाभावेऽप्यन्येन होममुपदिशत् कर्मनिर्वृत्तेरीप्सिततमत्वं दर्शयति। तस्मात् न कर्मणो द्रव्यार्थता। तदुक्तम्। “यैर्द्रव्यं न

चिकीर्ष्यते, तानि प्रधानभूतानि, द्रव्यम्य गुणभूतत्वात्’—

इति। मनुरपि—

“वैश्वदेवे तु निर्वृत्ते यद्यन्योऽतिथिराव्रजेत्।  
तस्याप्यन्नं यथाशक्ति प्रदद्यान्न बलिं हरेत्”॥

 इति पाकान्तरेणान्नदानपक्षेऽपि, न बलिं हरेत्—

इत्याचक्षाणः द्रव्यस्यैव कर्म्मार्थतामनुजानाति—

इत्यवगम्यते। इतरथा कथमिवासंस्कृतस्यान्नस्य भोजनमनुजानीयात् ! आचार्य्योऽपि वक्ष्यति। “यद्येकस्मिन् काले व्रीहियवौ प्रक्रियेयाताम्, अन्यतरस्य हुत्वा कृतं मन्येत” —

इति, “यद्येकस्मिन् काले पुनः पुनरन्नं पच्यतेसकृदेवैतद्बलितन्त्रं कुर्वीत”—

इति चैवमादि।

 अथ,—

“अहुतस्य नाश्नीयान्न चान्नमाशयेत्”—

इति, गृह्यान्तरम् अहुतस्य अशनं निषेधति। किमतो भविष्यति? उच्यते। एतदतो भविष्यति,—

अहुतस्य अशननिषेधेन होमस्य अन्नसंस्कारकत्वमनुमास्यामहे;—

होमः खल्वन्नं संस्करोति, तदभावे चासंस्कृतमन्त्रं नात्तव्यम्,—

इति। अत्रोच्यते। एवमपि, अन्येषामवैष होमोऽन्नार्थः स्यात्, न त्वस्माकम्। अपि च। नैषा कल्पना न सम्भवति–अन्नार्थं वैश्वदेवः—

इति। कुतः? तदुच्यते। पञ्चमहा-यज्ञानां खलु तैत्तिरीयारण्यकमेव मूलमाचक्षते। तत्र च पुरुषार्थत्वममीषाम् अवगम्यते। तच्च पुरस्तादुपदर्शितम्। सेयं निर्मूला कल्पना नादरणीया। तस्मात् होमभोजनयोः क्रमः इह विधित्सितः—

इत्यवगच्छामः। पूर्व्वंयस्य न हुयते, तन्नअत्तव्यम्—

इति, अनया वचनव्यक्त्या खल्वस्मत्पक्षोऽनुगृह्यते। अथ वा।

अहुतस्य—

इति कर्त्तरि निष्ठा। न हुतं येन—

इति वा विग्रहः, “अहुतस्य प्रायश्चित्तम्”—

इत्येवमादिवद्व्याख्येयम्। होममकुर्व्वतोऽन्न नाश्नीयात्, न च आशयेत् इति वचनार्थः। एव—

अहुतस्य—

इति, ‘अन्नम्’—

इति च वैयधिकरण्येनपदद्वयमुपादीयते। अन्यथा खलु ‘अहुतस्य’—

इति षष्ठी वा न स्यात्, ‘अन्नम्’–इति वा द्वितीया। तदिदम् एकं वचनं बहूनामनुरोधान्नेयं न तु एतदवष्टभ्य बहूनि वचनानि अन्यथा नेयानि—

इति युक्तम्। स्मरन्ति च।

विरोधो यत्र वाक्यानां प्रामाण्यं तत्र भूयसाम्।  
तुल्यप्रमाणसत्त्वे तु न्याय एव प्रवर्त्तकः”॥

 इति। सुव्यक्तमप्यस्यान्नार्थत्वस्मरणं यदि कथञ्चिदुपलभ्येतापि, तर्हि तदपि क्लृप्तश्रुतिविरोधादनपेक्षणीयमेव प्रेक्षावताम्। किं पुनरङ्ग? सन्दिग्धार्थस्य तदानुगुण्येन वर्णनम्। तस्मात्–वैश्वदेवादिकमन्नार्थम् उभयार्थं वा, - इत्यसङ्गता कल्पना।

 तदेवं सिद्धेऽपि वैश्वदेवस्य पुरुषार्थत्वे, अन्नत्य सिद्धस्य - इति यद्यनुवादो वा मुख्यकल्पाभिप्राय वा न स्यात्, नियस्येत तर्ह्यन्नम्। परिसञ्चचीत चान्यत् द्रव्यम्। भिद्येत तर्हि वाक्यम्। कथम्? रात्रौ वैश्वदेवः कर्त्तव्यः, स च सिद्धेनैव-इति वचनव्यक्तिभेदात्। न चैतदपि सम्भवति, प्रतिनिधिवचनानामनर्थकत्वापत्तेः। तस्मात् पाकाभावेऽपि रात्रौ वैश्वदेवादिकमुदकादिनापि कर्तुमुचितम्। न खलु पाकाभावे- 'अननताऽपि रात्रौ वैश्वदेवः कर्त्तव्यः' - इति शास्त्रं न प्रवर्त्तते!। तत् किमिति,

अकारणमेव शास्त्रमिदमतिक्रम्यते!। न च शान्त्वं नामातिक्रमितव्यम्। ‘सततम्’ - इति चाभिधानात्। अनश्नताऽपि सततं वैश्वदेवबलिकर्म च कर्त्तव्यम्,- इति खल्वभिहितं कात्यायनेन। सेय 'सततं' श्रुतिरेवं सति उपरुध्येत!। न खल्वेवमियन् अनुगृह्यते। तस्मान्न किञ्चिदेतत्।

 यदि पुनर्नियम्यते अन्नं, तर्हि तदर्थवत्तोपपत्तेः, ‘अनश्नताऽपि सततम्,’ - इति च स्मरणात्, पुरुषार्थत्वाच्चास्य, अनश्नताऽपि वैश्वदेवार्थमेव पुनः पाकः क्रियताम्। पाकेनैव चेत् वैश्वदेवः कर्त्तव्यः, तर्हि श्रयमेव बलादपि पाकमानयिष्यति। पाकमानयिष्यति। तस्मात् - यद्येव-माग्रहातिशयं करोषिः - सिद्धेनैव वैयदेवः कर्त्तव्यः, - इति, तर्हि अनुमन्यस्व प्रतिथ्यनुरोधमन्तरेणापि अनतोऽपि पुनः पाकम्। किमिति,—अतिथ्यनुरोधेन पाकाभावे वैश्वदेवलोपं कथयसि – इति न विद्मः। एतेन -

“पुनः पाकमुपादाय सायमप्यवनीपते !।  
वैश्वदेवनिमित्तं वै पत्न्यमन्त्रं बलिं हरेत्”।

 इत्येवमादिकं पुराणवचनमपि व्याख्यातम्। इदं हि वचनं वैश्वदेवनिमित्तं पाकमुपादायेति वैश्वदेवनिमित्तं पाकं सुव्यतमाह। अन्यथा खल्तोऽपि रात्रौ पाकाभावे नास्ति वैश्वदेवादिकम्.इत्यापतति। न चैवम् इष्यते। तस्मात्, –“स्वीयभोजनसम्भवे पाक विनाऽपि, तदमम्भवे अतिथ्यनुरोधेन पाकसम्भव एव, मायं वैश्वदेवबलिकर्मणी, - इति रघुनन्दनमतमसङ्गतम्। न च स्वीयभोजनसम्भवे पाकं विनाऽपि, इत्यस्यां कल्पनायां प्रमाणमस्ति। न चैव,

पुनः पाकमुपादाय—इति वचनमुपपद्यते। तम्मात् पुनः पाकमुपादाय,—इत्यनूद्यते, पाकं सिद्धमन्नम् उपादाय, सायमपि, पुनर्वैश्वदेवं कुर्य्यात्,—इति वा वचनार्थः। यस्तु पुरुषार्थयोरेव सतोवैश्वदेववलिकर्म्मणोर्द्रव्यार्थत्वं प्रतिजानीते। तस्य रात्रौ पाकाभावेऽपि पुरुषार्थयोस्तयोर्यथाकथञ्चिदनुष्ठानमावश्यकमित्यफलः प्रयासः। तस्मादस्मदुक्तैव व्यवस्था शास्त्रार्थः॥१९॥०॥

 आह। तदिदं बलिहरणमहरहर्यत् पच्यते तेनैवान्नेन कर्त्तव्यं न पुनरन्यार्थमपि यत् श्रप्यते, तेनापि कर्त्तव्यम् —इत्युच्यते। कस्मात्? ‘वैश्वदेवादन्नात् पर्य्युक्षजुहोति'—इति, ‘सिद्धस्यवैश्वदेवस्य अन्वहं होतव्यम्' —इति, 'होमशेषेण बलयोहर्त्तव्याः'—इति चैवमादिशास्त्रेभ्यः।नेत्युच्यते। पुरुषार्थं खल्वेवमादिकं कर्म, यथाकथञ्चित् पुरुषेण निर्व्वर्त्तनीयम्। अन्यथा खल्वयमधर्म्मम्इयात्। तस्मान्नैष नियमः—बैश्वदेवेनैवान्नेन होतव्यम्—इति। तमिममर्थम् आचार्य्यः सुव्यक्तमुपदिशन्नाह—

 सर्व्वस्य त्वेवान्नस्यैतान् बलीन हरेत्,—पित्र्यस्य वा, स्वस्त्ययनस्य वा, ऽर्थार्थस्य वा॥२०॥

 सर्व्वस्यैवान्नस्य एतान् बलीन् हरेत्। यत् किञ्चिदन्नं पच्यतेभोजनार्थं वा, अन्यार्थं वा, तेनैव—बलयोहर्त्तव्याः न पुनरन्नस्यास्ति कश्चिन्नियमोऽनेनैवान्नेन—इत्येतदर्थमाचार्य्या'सर्व्वस्य'—इत्याह। “अनेकम्य अशेषता सर्व्वशब्दस्य अर्थः”—इति ह्यवोचाम।स खल्वयमर्थोविस्पष्टमुपदिश्यते,—‘पित्र्यस्यवा’इति। पित्र्यस्य, पितृ

कर्म्मार्थं शृतस्य, अमावस्यादावन्नाहार्य्याद्यर्थम्—

इत्यर्थः। स्वस्त्ययनस्य, तदर्थं पक्वस्य। स्वस्ति—

इति अभिप्रेतार्थसिद्धिमाचक्ष्महे। तस्याअयनं प्रापकं यत्कर्म्म, तत् स्वस्त्ययनम्। किन्तत्? ब्राह्मणभोजनादिकम्। कस्मात्? “स्नेहवदमांसमन्नं ब्राह्मणान् भोजयित्वा स्वस्तिहैषां भवति”—

इत्येवमादिवचनात्। 'अर्थार्थस्य' अर्थोधनम्, अर्थः प्रयोजनं, यस्य, पुरुषस्य, सोऽयम् अर्थार्थः—

इत्युच्यते। यस्मात्पुरुषात् अर्थ आशास्यते, तदर्थं पक्वस्य—

इत्यर्थः। वैश्वदेवावशिष्टेन बलिहरणोपदेशात् वैश्वदेवेऽपि सुतरामेषैव व्यवस्था।

 अथ पित्राद्यर्थं यत् पच्यते, तेनापि चेत् वैश्वदेवादिकं क्रियते, न तर्हि पाकः पित्रर्थो भवति। वैश्वदेवाद्यर्थत्वमपि खल्वस्य विद्यतएव। उच्यते। सत्यमस्तीदं, यत् पित्रर्थं यत् पच्यते, तेनापि वैश्वदेवादिकं कर्त्तव्यम्—

इति। नैतावता पाकस्य पित्र्यत्वमपह्नोतुं शक्यते। कुतः? यतस्तथापि श्रपणस्य पित्रुद्देश्यकत्वमस्त्येव—

इति, पाकः पित्र्यः—

इत्युच्यते। पितृकर्म्मकिलोद्दिश्य यत् पच्यते, तत्पित्र्यम्—

इति प्रतिजानीमहे। सोऽयं पाकविशेषः पितॄणमसाधारणः, — इति तथा व्यपदिश्यते। व्यपदेशाः खल्वसाधारणतयैव भवन्ति। प्रत्यक्षं खल्वेतदस्माकम्, यत् क्षितिजलपवनबीजादिसमवधानजन्माऽप्यङ्कुरो व्यपदिश्यते—

शाल्यङ्कुरः—

इति। कस्मात् ? शालिबीजानामसाधारणत्वात्। क्षित्यादिकं खलु साधारणम् इति, न तेन व्यपदिश्यते। तस्मादुपपन्नमेतत्—

'पित्र्यस्य वा स्वस्त्ययनस्य वा अर्थार्थस्य 'वा'—

इति।

 तदेवं यस्य कस्याप्यर्थंपक्वस्य अन्नस्यैतान् बलीन् हरेत्, न

पुर्वर्वैश्वदेवार्थपक्वस्यैव—

इति एव—

शब्दार्थः। तु शब्दो बलिहरणस्य कालविशेषंद्योतयति। कः पुनरसौ कालविशेषः? पूर्वं, पश्चाद्वा—

इति ब्रूमः। सोऽयं विभज्य प्रदर्शते। तत्र तावत् अर्थार्थं स्वस्त्ययनार्थञ्चयत पच्यते, तेन पूर्वमेवबलिहरणं भोजनादित्याचक्ष्महे। कम्मात्? 'अहुतस्य नाश्नीयात् न चान्नमाशयेत्’—

इति गृह्यान्तरवचनात्। तथा दर्शनाच्च। दृश्यते गृल्वादितो बलिहरण पश्चात्भोजन वैश्वदेवस्यान्नस्य। तस्मादिहापि तदेव कल्पयितुमुचितम्। न खलुपुरुषोच्छिष्टेनान्नेन बलिहरणम्—

इति साध्वी कल्पना भवति। यज्ञावशिष्टान्नभोजनमेव ह्युपदिशन्ति शिष्टाः।

“यज्ञशिष्टाशनं ह्येतत्सतामन्नं विधीयते”।

 इति।

“राजशिष्टामृतभुजो यान्ति ब्रह्म सनातनम्”।

 इति चैवमादि। अत एव वैश्वदेवादर्वाक् यदि भिक्षुकः ममायाति, तदाऽपि वैश्वदेवार्थमन्नमुद्धृत्य,—

पृथक् कृत्वातस्मै भिक्षा दातव्या,—

इति स्मर्य्यते। न तु भिक्षादानावशेषेण वैश्वदेवः कर्त्तव्यः—

इति। तदाह व्यासः।

“अकृते वैश्वदेवे तु भिक्षुके गृहमागते।  
उद्धृत्य वैश्वदेवान्नं भिक्षां दत्त्वा विमर्ज्जयेत्”॥

 इति। अत्राह।“अगम्य इन्द्राय हविर्निरूप्य मरुद्भ्यः संप्रदित्मां चकार तमिन्द्र एत्य परिदेवयाञ्चक्रे” इति लिङ्गात्।

“निरूप्य हविरन्यस्मा अन्यस्मैन हि हूयते”।

 इति वचनाच्च स्वस्त्ययनाद्यर्थं यत् पच्यते, तेन बलिहरणमशास्त्रमिति। उच्यते। नासौ दोषः। कस्मात्?निरुप्यहविर्विषयत्वालिङ्गवचनयोः।कथं ज्ञायते? कण्ठत एव तथाऽभिधानात्। तस्मादुक्तैव व्यवस्था।पित्रर्थञ्चेदन्नं पच्यते।तर्हि पूर्बमेव श्राद्धं, पश्चाद्बलिहरणम्- इति ब्रूम। तत् कस्य हेतोः? तथैव स्मरणात्। तथा च मनोः स्मरणम्।

“उच्छेषणन्तु तत्तिष्ठेद्यावद्विप्रानिसर्ज्जिताः।  
ततो गृहबलिं कुर्य्यादिति धर्म्मोव्यवस्थितः”।

 इति। न चेदं गृहबलिपदम्—

“स्वयमेव हरेत् काम्यान् बलीन् यावद्गृहे वसेत्।  
आतुरत्वे प्रवासे वा लोपो गृहबलेर्भवेत्”॥

 इति गृह्यान्तरदर्शनात् काम्यबलिमात्रपरम्—

इति वाच्यम्। तन्मात्रपरत्वेप्रमाणाभावात्। तस्मात् गृहे यो वलिर्दीयते—

गृहमेधिना यः क्रियते, सोऽयं गृहबलिरुच्यते। गृहबलिपदस्य काम्यबलिमात्रपरत्वेऽपि काम्यानां बलीनां श्राद्धोत्तरकालत्वमिदं वचनं शक्नोति विधातुं न तु नित्यानामेतन्निषेद्धुमपि। ततश्च तेषामपि शास्त्रान्तरात् तथात्वमविरुद्धमेव। तथा च गौतमस्मरणम्।

“पितृश्राद्धमकृत्वा तु वैश्वदेवं करोति यः।  
अकृतं तद्भवेत् श्राद्धं पितॄणां नोपतिष्ठते”।

 इति।

“पितृपाकात् समुद्धृत्य वैश्वदेवं करोति यः।  
अकृतं तद्भवेत् श्राद्ध पितॄणां नोपतिष्ठते”।

 इति च स्मृत्यन्तरम्। तथा कार्ष्णाजिनिस्मरणम्।

“यदा श्राद्धं पितृभ्यश्च कर्त्तुमिच्छति मानवः।  
वैश्वदेवं ततः कुर्य्यान्निवृत्ते पितृकर्म्माणि”।

 इति। अत्र वैश्वदेवस्य श्राद्धोत्तरत्ववचनात् ततः पराचीनस्य बलेः सुतरां तथात्वम्। तथा मत्स्यपुराणम्।

“निर्वर्त्य प्रणिपत्याथ पर्य्युक्ष्याग्निञ्च धर्म्मवित्।  
वैश्वदेवं प्रकुर्वीत नैत्यिकं बलिमेव च”।

 इति। अत्र—

“नैत्यिकं बलिमेव च”—

इत्येवमेव श्राद्धभाष्ये नीलाम्बरोपाध्यायाः पठन्ति। परिशिष्टप्रकाशे नारायणोपाध्यायोप्येवमेव पठति। वाचस्पतिमिश्राणामप्ययमेव पाठः। "नैत्यिकं विधिमेव च”—

इति क्वचित् पाठः। तत्रापि तथैवार्थः। भविष्यपुराणञ्च।

“कृत्वा श्राद्धं महावाहो, ब्राह्मणांश्च विसृज्य च।  
वैश्वदेवादिकं कर्म्मततः कुर्य्यान्नराधिप!”।

 इति।

“विसर्ज्जयेत् प्रियाण्युक्त्वा प्रणिपत्य च भक्तितः।  
आद्वारमनुगच्छेच्चागच्छेच्चानुप्रमोदितः।  
ततो नित्यक्रियां कुर्य्याद्भोजयेच्च तथाऽतिथीन्।  
नित्यक्रियां पितॄणाञ्च केचिदिच्छन्ति सत्तमाः।  
न पितॄणान्तथैवान्ये शेषं पूर्व्ववदाचरेत्।  
पृथक् पाकेन वेत्यन्ये केचित् सर्व्वञ्च पूर्व्ववत्”।

 इति च मार्कण्डेयपुराणम्। न चैवं नित्यश्राद्धमपि बलिहरणात् पूर्व्वमेव प्राप्नोति—

इति वाच्यम्। नित्यपाकस्य पितृपाकत्वाभावात्। व्यपदेशाः खल्वसाधारणतया भवन्ति—इत्यवोचाम। वैश्वदेवः—सर्व्वार्थः खल्वसौ पाको भवति। पितृपाकात् समुद्धृत्य,— इति हि स्मरन्ति। सर्व्वासु च स्मृतिषु बलिहरणात् परत एव नित्यश्राद्धमुच्यते। अमीषाञ्च वचनानां पार्व्वाणश्राद्धप्रकरणे पाठात्नान्यत्र सन्निवेशः।

 ननु वाक्यं प्रकरणं बाधिष्यते? नेत्युच्यते। विसर्ज्जयेत् —इति, आद्वारमनुगच्छेत्—इति च, अभिधाय, ततो नित्यक्रियां कुर्य्यात्—इत्याम्नानात् व्यक्तमिदमवगम्यते—विसर्ज्जनमनुगमनञ्चेदमनित्ये यत्क्रियते, तदुच्यते, न तु नित्ये—अहरहः क्रियमाणश्राद्धेऽपि—इति। तदिदं वाक्यं न अहरहः श्राद्धविषयम्—इति सिद्धम्।

“नित्यश्राद्धे गयाश्राद्धे तीर्थश्राद्धे तथैव च।  
वैश्वदेवं हुनेदादौ ततः श्राद्धं समाचरेत्”।

 इति च स्मरणान्तरम्। अपि च। 'निर्व्वर्त्त्य'—इति, 'कृत्वा श्राद्धम्’—इति, ‘विसर्ज्जयेत्—इति च, प्रकृतमेव निर्व्वर्त्तनं, प्रकृतमेव श्राद्धम्, प्रकृतमेव च विसर्ज्जनमर्थोऽवगम्यते। व्यक्तिवचनानां खल्वमीषामग्नेयीन्यायात् सन्निहितव्यक्तिपरतैव न्याय्या—इत्यदोषः। परमार्थतस्तु विश्वदेवहोमात् परतो नित्यश्राद्धविधानात् कोऽयमस्थाने संरम्भ इति न खल्विधिगच्छामि। तस्मात् पूर्व्वं श्राद्धं पश्चाद्बलिहरणम्—इत्यवगन्तव्यम्।

 अत्राह।श्राद्धोत्तरकालन्तु तदर्थतैव पाकस्य न स्यात्। सर्व्वोहि सर्व्वस्य परद्रव्यस्य यावन्मात्रं दत्तम्, तस्यैवेष्टे, नान्यस्य—इति। एवञ्च सति सूत्रारम्भवैयर्थ्यमेव स्यात्। तस्मात् श्राद्धात् पूर्वं बलिहरणम्’—इति। न—इति ब्रूमः। वाचनिके न्यायानवतारात्। वाच

निकः खल्वयमर्थः—

इत्युपपादितम्। तत्किमत्र न्यायः करिष्यति न हि वचनस्यातिभारो नाम अस्ति।उत्तरकालं नास्ति तदर्थतैव पाकस्य—

इत्यपि बर्णनमनुचितमेव। कस्मात्? वचनप्रामाण्यादेव। यस्मात् वचनानि श्राद्धादुत्तरकाले बलिहरणं दर्शयन्ति तस्मादवगच्छामः—अस्त्युत्तरकालमपि पाकस्यतदर्थत्वम् —

इति।

 अपि च। कस्मादुतरकालमस्य तदर्थता लुप्यते?—

इति तावदयंप्रष्टव्यः। प्रयोजनस्यवृत्तत्वात्—

इति चेन्न, न ह्याम्रे वृतेऽपिवनस्पतेस्तदर्थता लुप्यते। पाकः खल्वयंपितृकर्मोद्दिश्य कृतः—

इत्यस्तिपित्रर्थता पाकस्य। न खल्ववशिष्टान्नस्य तदर्थत्वाभावः पाकम्यतदर्थत्वमपहर्त्तुं शक्नोति तथा चोक्तम्। “यमर्थमधिकृत्य प्रवर्त्तते तत् प्रयोजनम्” —

इति। श्राद्धं खल्वधिकृत्य पाकः प्रवृत्तः—

इति वृत्तेऽपि श्राद्धे नैतत् अन्यथयितुं शक्यते। यथा खल्वाग्नेय—

होमे कृतेऽपि, पुरोडाशस्याग्नेयता न व्याहन्यते —

सत एवाग्नेयात्पुरोडाशात् स्विष्टकृदवद्यते, तथेहापि भविष्यति। मीमांसाभाष्य-कारेणायुक्तंदशमस्य प्रथमे। "यथा शिरसा धारितायाः स्रजः शिरसोऽवतारितायाः देवदत्तीयाऽमाविति कृत्वा शचिदेशनिधानादिः संस्कार एषितव्यो भवति”—

इति।

 प्रयोजनं यावन्मात्रेण निर्व्वाह्यतेतावन्मात्रमेव चेत् तदर्थमुच्यते, न तर्हि अन्यार्थपाकात् बलिहरणं सम्भवति। न खल्वेकएव भागः श्राद्धाय चउपादेयो बलिहरणाय च, —

इति समञ्जमं वचनम्। यदि तावत् श्राद्धायोपादीयते, नैव बलिहरणाय भवति,

अथ बलिहरणायोपादीयते, न नर्हि श्राद्धाय भवति,—

इत्यशक्यत्वादनुचितम्। अथ ‘प्रयोजननिर्व्वाहाय यदुपयुज्यते,—

यत् अर्हति प्रयोजनं निर्व्वोढुम्, तदेव तदर्थम्' —

इति मन्यते, तर्हिनिर्वृत्तेऽपि प्रयोजने, नैव द्रव्यस्यतदर्थत्वमपचीयते। स्वरूपयोग्यतामात्रस्या-विशिष्टत्वात् —

इति यथोक्तएवार्थः। यच्च —

अहुतस्यनाश्नियात्’—

इति पचनम्, तदेतद्व्यतिरिक्तविषयमवतिष्ठते ! तस्मान्—

“वैश्वदेवबलिकर्मणी नित्ये श्राद्धात् पूर्व्वमेव कर्त्तव्ये,काम्यन्तु बलिकर्म श्राद्धानन्तरम्”—

इत्यसङ्गतं वर्णनम्।

 यदप्याहुः—

“पार्व्वणश्राद्धे कर्त्तव्ये स्तग्निना तर्पणेनैवपञ्चयज्ञान्तर्गतपितृयजस्यनिर्वर्त्तितत्वात् नश्राद्धानन्तरं पित्र्यबलिनित्यश्राद्धयोरनुष्ठानंनिरग्निना पार्वणदिनेऽपि तदनन्तरं पित्र्यबलिनित्यश्राद्धेकर्त्तव्ये”—

इति। तदप्यसङ्गतम् पित्र्यबलेर्नित्यत्वात्। चतुर्दश नित्याः —

इति सङ्ख्याबचनात् प्रमाणविशेषाभावक्ष।यच्चोक्तम्—

“पितृयज्ञन्तु निर्वर्त्त्य तर्पणाख्यंद्विजोऽग्निमान्।  
पिण्डान्वाहार्य्यकं कुर्य्यात् श्राद्धमिन्दुक्षये सदा”।

 इति मत्स्यपुराणवचनेऽर्थात् प्राप्तस्यापि तर्पणानन्तर्य्यस्य पुनरभिधानात् अन्यः पितृयज्ञो नास्ति—

इति। तदपि चिन्त्यम्। आनन्तर्य्याश्रवणात्। क्त्वाहि पूर्वकालतायां स्मर्य्यते,—

इत्यवोचाम। तदिदं वचनं सिद्धवदनूद्य पूर्वकालीनन्तर्पणं, इन्दुक्षये सदा कुर्य्यादन्वाहार्य्यम्—

इत्येतद्विधत्ते। न तु तर्पणस्यपूर्वकालतामपि। कम्मात्? वाक्यभेदप्रसङ्गात्। एकं खल्विदं वाक्यम् एवं सति

भिद्येत। अपि च। इदं वचनम्, श्राद्धदिने तर्पणस्यावश्यकत्वमाचष्टे, न त्वन्यत् परिसञ्चष्टे। कथं नाम? तर्पणं निर्वत्यैव श्राद्धं कुर्य्यात्, न तु केवलनित्यश्राद्वेनैव पितृयज्ञो निर्वर्त्तते - इति मन्येत। “पितृतर्पणानन्तर्य्यानुवादस्तर्पणपार्वणयोर्मध्ये पितृयज्ञाख्यनित्यश्राद्धव्युदामार्थः”—

इति शूलपाण्युपाध्यायाः। सर्वथाऽपि न परिसञ्चष्टे। श्रुतहान्यश्रुतकल्पनापत्तेः। तदुक्तम्।

“अन्यार्थश्रूयमाणा च याऽन्यार्थप्रतिषेधिका।  
परिसङ्ख्या तु साज्ञेया यथा प्रोक्षितभोजनम्”॥

 इति। दोषश्च खल्वयम्, यत् श्रुतस्य च उत्सर्गोऽश्रुतस्य च परिकल्पनम्। प्राप्तश्चैवमन्योऽपि पितृयज्ञो बाध्येत ! तदिदं दोषत्रयं परिसङ्ख्यायामवर्जनीयमापद्येत ! न चैतत् युक्तमभ्युपगन्तुम्। यदि पुनः- परिसञ्चक्षीतापि अन्यं पितृयज्ञं, तदाऽपि श्राद्धात् पूर्वमेव परिसञ्चक्षीत, न तु परस्तादपि। कस्मात्? तर्पणाख्यमेव पितृयज्ञं निर्वर्त्त्य-(न तु बलिहरणादिकमपि कृत्वा - इत्यर्थः)- पिण्डान्वाहार्य्यकं श्राद्धं कुर्य्यात्, इति वचनव्यक्तिसम्भवात्। अस्यां खलु वचनव्यक्तौ अन्योऽपि पितृयज्ञः श्राद्धात्परमर्थादवगम्यते। तम्मादस्मदुक्त एवार्थ आदरणीयः॥२०॥०॥

 तदिदं बलिहरणम्—

**यज्ञादेव निवर्त्तते॥२१॥**

  यज्ञो ज्योतिष्टोमादिः। तस्मात् यज्ञात् हेतोर्निवर्त्तते। यज्ञादिति वा सप्तम्यर्थे व्यत्ययेन विभक्तिः पञ्चमीक्रियते। यज्ञ एव

निवर्त्तते—

इत्यर्थः। बलिहरणम—

इति च होमादेरपि उपलक्षणमवोचाम। “तस्मात् दीक्षितो न ददाति, न पचति, न जुहोति”– इ त च ब्राह्मणं भवति। एवशब्देन किमिह व्यवच्छिद्यते? न किञ्चित्। किमर्थं तर्हि? होमादीनामावश्यकत्वप्रदर्शनार्थम्—

इति ब्रूमः। कथन्नाम? यज्ञ एव निवर्त्तते न पुनरन्यत्र—आपद्यपि—

इत्यर्थः। तेनापद्यपि पञ्चयज्ञानामवश्यकर्त्तव्यत्वमवगम्यते। स्मरन्ति च।

“आपद्यपि हि कष्टायां पञ्चयज्ञान्न हापयेत्।  
स्वर्गापवर्गयोः प्राप्तिं महायज्ञैः प्रचक्षते”॥

 इति। सोऽयं सामान्यो विधिरपवादविधिभिरुपरुध्यते। न पुनरेतावता कारणेन सपिण्डमरणादावपि कर्त्तव्यतैवामीषाम—

इति भ्रमितव्यम्। कस्मात्?

“सन्ध्यां पञ्च महायज्ञान् नैत्यिकं स्मृतिकर्म्मच।  
तन्मध्ये हापयेत्तेषां दशाहान्ते पुनः क्रिया”॥

  इति।

“पञ्चयज्ञविधानञ्च न कुर्य्यान्मृत्युजन्मनोः”।

 इति चैवमादिस्मरणात्। यज्ञ एव निवृत्तिरिति वचनात् खल्वशौचादावानुमानिकी कर्त्तव्यताप्रतीतिः, प्रत्यक्षन्तु निषेधशास्त्रम्। भट्टनारायणस्त्वाह—“दीक्षितो न जुहेाति,—

इति सिद्धे पुनर्वचनं परिसङ्ख्यानार्थम्। कथन्नाम? यज्ञ एव बलिहरणं निवर्त्तते, नान्यत्रेति। एवञ्चाशौचादावपि सिद्धस्य पाकस्य किञ्चिदन्नं तूष्णीं प्रक्षिप्य अग्नौजुहुयात्। तच्छेषं बलिं कृत्वा तूष्णीमेव प्रक्षिपेत्”—

इति॥२१॥०॥

 यद्येकस्मिन् काले व्रीहियवौ प्रक्रियेयाताम्, अन्यतरस्य कृत्वा कृतं मन्येत॥२२॥

 यदि, एकस्मिन् —भोजनकाले ; दिवैव वा, रात्रावेव वा,— इत्यर्थः। व्रीहिययवौ, व्रीहिश्च यवश्च, तौ व्रीहियवौ। अनयोरुपादानमन्यदपि धान्यादिकमुपलक्ष्यति। 'प्रक्रियेयाताम्' प्रकर्षेण, भक्तकरम्भपायसशष्कुल्यादिभेदेन —इत्यर्थः। “क्रियेयातां” कृतौ भवेयाताम्, तर्हि अन्यतरस्य एकतरस्यव्रीहेःयवस्य वा, 'कृत्वा' बलिहरणम्, ‘कृतं' ‘मन्येत' जानीयात्, न पुनः अन्यस्यापि कर्त्तव्यम—इत्यर्थः॥२२॥०॥

 यद्येकस्मिन् काले पुनः पुनरन्नं पच्चेत, सकृदेवैतद्बलितन्त्रं कुर्व्वीत॥२३॥

 यद्येकस्मिन् काले—इत्युक्तार्थम्। 'पुनः पुनः भूयोभूयः ‘अन्न पच्येत’, अतिथ्यादिबाहुल्यवशात्, तथापि 'सकृत्' एकवारम्, 'एव' 'एतद्वलितन्त्रे' 'कुर्व्वीत न प्रतिपचनम्॥२३॥

 यद्येकस्मिन् कुले बहुधाऽन्नं पच्येत; गृहपतिग्रहानमादेवैतद्वलितन्त्रं कुर्वीत॥२४॥

 ‘यदि 'एकस्मिन् कुले' एकपाकोपजीविनि भ्रात्रादिवर्गे, 'बहुधा अन्न पच्येत' बहुषु महानसेषु कुतश्चित् कारणात् कदाचित्, भ्रातृपुत्त्रादीनां भोजनमौकर्य्यार्थं वा, तर्हि, एषां यो गृहपतिःतस्य, 'महानमात्' 'एव' 'एतद्बलितन्त्रं कुर्व्वीत न प्रतिमहानमात्—

इत्यर्थः। स्मरति च बृहस्पतिः।

“एकपाकेन वसतां पितृदेवद्विजार्च्चनम्।  
एकं भवेत्, विभक्तानां तदेव स्यात् गृहे गृहे”।

  इति। कः कुर्वीत?गृहपतिः—

इति ब्रूमः। कस्मात्? प्रकृतत्वात्। प्रकृतः खल्वत्र गृहपतिः कर्त्ता—

इति सएव कुर्व्वीत॥२४॥०॥

 यस्य त्वेषामग्रतः सिध्येत्, नियुक्तमग्नौ कृत्वाऽग्रं ब्राह्मणाय दत्त्वा भुञ्जीत॥२५॥

 ‘एषाम्' एकपाकोपजीविनां, मध्ये, 'यस्यतु' 'अग्रतः पूर्व्वं, गृहपतिपाकात्, ‘सिध्येत्' सिध्यति पाकः, स किञ्चिदन्नम् —

'अग्नौ' ‘नियुक्तं’ ‘कृत्वा’ किञ्चिच्च, ‘अग्नं' ‘ब्राह्मणाय दत्त्वा भुञ्जीत'। तुशब्दो विशेषणार्थः। किं विशिष्यते? अनावश्यकत्वेऽपि वैश्वदेवादीनाम्, इदमस्य विशिष्यते,—

यदग्नौ नियोज्यं ब्राह्मणाय च दातव्यम्—

इति॥१५॥\*॥

यस्यो जघन्यं भुञ्जीतैवेति॥२६॥

 यस्य पुनर्जघन्यं परस्तात् गृहपतिपाकात् सिध्यति पाकः, स भुञ्जीतैव, न पुनरग्नौ वा नियुञ्जीत, ब्राह्मणाय वा दद्यात्, बलिं वा हरेत्। उ—

इति पुनरर्थोऽपार्थो वा निपातः। अन्ये तु पठन्ति—

"यः सा जघन्यं भुञ्जीतैव”—

इति। तदिदमेवं विव्रियते, - यः जघन्यं भुञ्जीत, स उ भुञ्जीतैव - इति। सो जघन्यम्,—

इति छान्दसोऽयं प्रयोगः। 'इतिः' नित्यबलिप्रकरणपरिसमाप्तिं द्योतयति।

 सेयं पञ्चसूत्री द्रव्यस्यकर्म्मार्थतामाह। कर्म्मणश्च पुरुषार्थताम्।

कर्मणां द्रव्यार्थत्वेखल्वावर्त्तेत प्रतिद्रव्यं कर्म। तदननुजानानः आचार्य्यः पुरुषार्थत्वममीषां दर्शयति। द्रव्यार्थत्वे खल्वमीषां वचनानामदृष्टार्थत्वं कल्पनीयं स्यात्। न चैतदुचितं सम्भवन्त्यां गतौ। तस्मात् यथोक्तएवार्थः॥२६॥\*॥

अथाप्युदाहरन्ति॥२७॥

 अथानन्तरञ्च यत् कर्त्तव्यं, तदपि उदाहरन्ति वदन्ति ब्राह्मणवाक्यानि—

इत्याभामान्तं सूत्रम् \। स्मृतिकाराणां खल्वियं शैली यत् ‘तदाहुः’ ‘तत्रैक आहुः' 'अथो खल्वाहुः' 'अथाप्युदाहरन्ति' इत्येवमादीनि पदानि ब्राह्मणवाक्यानामादौ निपातयन्ति॥२७॥

 एतस्यैव बलिहरणस्यान्ते कामं प्रब्रुवीत, भवति हैवास्य॥२८॥

 एतत् — इति बलिहरणं ब्रूमः। ‘एतस्य' बलिहरणस्य, ‘अन्ते' अवसाने, 'एव'—

काम्यानामपि वलीनामनन्तरम्—

इत्यर्थः। 'कामं प्रब्रुवीत' काम्यते इति कामः—

अभिलसितमायुरादिकमुच्यते। तमिमं काममभिलषितं वस्तु, प्रब्रुवीत प्रकर्षेण कथयेत लाभार्थं, प्रार्थयेदग्निम्—

इत्येतत्। “मनो ह वै देवा मनुष्यस्य जानन्ति”—

इति श्रवणात् मनसैव इयं प्रार्थना मा भूत्—

इति प्रब्रुवीतेत्याह। प्रार्थना च इयं वामदेव्यगानादर्वाक् कर्त्तव्या। तदाह नित्यान्काम्यानपि बलीनभिधाय कात्यायनः।

“स्पृष्ट्वाऽपो वीक्षमाणोऽग्निं कृताञ्जलिपुटस्ततः।  
वामदेव्यजपात् पृर्व्वं प्रार्थयेत् द्रविणोदमम्।

आयुरारोग्यमैश्वर्य्यं धीर्धृतिः शं बलं यशः।  
ओजोवर्च्चः पशून् वीर्य्यं ब्रह्म ब्राह्मण्यमेवच।  
सौभाग्यं कर्म्मसिद्धिश्चकुलज्यैष्ठ्यं सकर्तृताम्।  
सर्व्वमेतत् कर्म्मसाक्षिन्, द्रविणोद, रिरीहि नः”।

  इति। आयुरारोग्यम्—

इत्यादिः प्रार्थनमन्त्रः। स खल्वयं प्रार्थितः कामो,—

'भवति' निष्पद्यते, 'एव'। 'ह' किल, 'अस्य' प्रार्थयितुरित्यर्थः॥२८॥

 स्वयन्त्वेवाशस्यꣳबलिꣳहरेत् यवेभ्योऽध्याव्रीहिभ्यः, व्रीहिभ्योऽध्यायवेभ्यः स त्वाशस्यो नाम बलिर्भवति॥२९॥

 'स्वयं तु एव'। तुशब्दः चशब्दार्थः, समुच्चये। किं समुच्चिनोति? पूर्व्वोक्तंनित्यबलिम्—

'इति भट्टभाष्यम्। नैतत् युक्तम्। कस्मात्? नित्यबलौ प्रतिनिधिसद्भावात्। आशस्यबलौ च तदभावात्। समुच्चयपक्षेखल्वाशस्यञ्च बलिं स्वयमेव हरेत्—

इतिवचनव्यक्तिरवगम्यते। नित्यञ्च—

'इति चार्थः। तदनया वचनव्यक्त्या आशस्य इव नित्येऽपि बलौ प्रतिनिधिर्निरस्येत।तम्मात्—

तुशब्दः सुभूमिकरणादिकं स्मारयति—

इति ब्रूमः। कथन्नाम? नित्यबलिवत्—

'सुभूमिकरणम् उभयतः परिषेकः—

इत्येवमादिकयारीत्या—

इति। 'आशस्यम्' आशस्यनामानं 'बलिं' 'स्वयम्' 'एव' 'हरेत्' न पुनः प्रवासादावपि अन्येन—

इत्यर्थः। उक्तश्चायमर्थः पुरस्तादस्माभिः—“

स्वयमेव हरे काम्यान्'—

इत्यादिगृह्यान्तरेण।

 कोऽयमाशस्यो नाम बलिः? कस्मै च हर्त्तव्यः?—

इत्यत्राह—

‘यवेभ्यः’—इति। सेयं चतुर्थी विभक्तिर्यवानां देवतात्वमवगमयति। त्यागोद्देश्यां हि देवतामाचक्ष्महे। चतुर्थ्या खल्वत्र यवानामुद्देश्यत्वमवगम्यते। श्लोकमपि उदाहरन्ति।

“तद्धितेन चतुर्थ्यावा मन्त्रलिङ्गेन चेष्यते।  
देवतासङ्गतिस्तत्र दुर्ब्बलन्तु परम्परम्”।

 इति। तस्मात् यवदैवतोऽयं बलिर्भवति। तेन—

यवेभ्यो नमः—

इति प्रयोगः सिध्यति। कस्मिन् काले हर्त्तव्योऽयं बलिः? तदुच्यते। ‘अधि’ उपरि। कस्मात्? 'यवेभ्यः' यवोत्पत्तेरित्येतत्। तदत्र यवपदाच्चतुर्थेव प्रमाणम्।

“अपादानसम्प्रदानकरणाधारकर्म्मणाम्।  
कर्त्तुश्चान्योन्यसन्देहे परमेकं प्रवर्त्तते”।

 इति शाब्दिकस्मरणात्। यवेभ्य उपरि—'

इति यथाश्रुतेऽप्यर्थे केवलमभ्युपगम्यमाने, देवताविशेषानुपदेशात् यवदैवत एवायं बलिः कल्पयितुमुचितः। श्रुतत्वात्। तदुत्सर्गे च कारण विशेषाभावात्। अत एव—

यवेनैव द्रव्येणैष बलिर्हर्त्तव्यः—'

इत्यवधार्यते। अतएव च -

“आज्यं द्रव्यमनादेशे जुहोतिषु विधीयते।  
मन्त्रस्य देवतायाश्च प्रजापतिरिति स्थितिः”।

 इति कर्म्मप्रदीपवचनादाज्यद्रव्यकः प्रजापतिदेवताकोऽयं बलिः—

इत्यपि नाद्रियते। 'जुहोतिषु'—'

इत्यभिधानाच्च। तथा च गृह्यान्तरम्।

“यवैर्यवेभ्य आवापो व्रीह्युत्पत्तेरधो बलिः।  

व्रीहिभ्यो व्रीहिभिः पूर्व्वं यवोत्पत्तेर्जिजीविषोः”।

 इति। कियन्तं कालं यावदयं बलिर्हर्त्तव्यः? तदुच्यते। ‘आव्रीहिभ्यः' व्रीह्युत्पत्तिपर्य्यम्—

इत्यर्थः। एतेन—'

'व्रीहिभ्योऽध्यायवेभ्यः'—'

इति व्याख्यातम्। स त्वाशस्यो नाम बलिर्भवति'।सः—'

इति प्रस्तुतपरामर्शिना सर्व्वनाम्ना निरपेक्षं बलिद्वयं परा मृश्यते। तुशब्दोऽन्येभ्यो- बलिभ्योऽस्य वैशेष्यमवगमयति। स्वयमेव खल्वयं बलिर्हर्त्तव्यो लोप एवास्य प्रवासादाविति ह्यवोचाम।स खल्वयं बलिरेकस्मात् शस्यादारभ्य अपरशस्यपर्य्यन्तं कर्त्तव्यत्वात्—‘

आशस्यो नाम’ भवति॥२९॥

 तदनेनाशस्यबलिना—

दीर्घायुर्हैव भवति॥३०॥

 दीर्घम् आयुर्यस्य सोऽयं दीर्घायुः, दीर्घं वा अस्य आयुः, ह किल नूनं भवत्येव। नायमल्पायुर्भवतीत्यर्थः॥३०॥

 विश्राणिते फलीकरणानामाचामस्यापामिति बलिꣳहरेत्, स रौद्रो भवति स रौद्रो भवति॥३१॥\*॥

 ‘विश्राणिते’ विशेषेण श्राणिते, ‘श्रणु दाने' इति स्मरणात् दत्ते अन्ने। क्षीणप्राये इत्यर्थः। 'फलीकरणानां' कञ्चुकानाम्—'

इति भट्टभाष्यम्। फलीकरणानि कणाः—'

इति परिशिष्टप्रकाशः। तथा च गृह्यपरिशिष्टम्।

"आचितं शकटं प्राहुर्द्रोणःस्यात् कांसमानकः।  
कञ्चुकाश्च कणाश्चैव फलीकरणकक्कुशाः”।

 इति। ‘आचामस्य’ भक्तमण्डस्य—

“ओदनाग्रद्रवं प्राहुराचामं हि मनीषिणः”।

 इति स्मरणात्। ‘अपाम्’ उदकस्य। षष्ठीविभक्तयोऽवयवार्थाः। इतिना मिलितमुच्यते,त्रीण्येतान्येकीकृत्येत्यर्थः। 'बलिं हरेत् '—

इत्युक्तार्थम्। स खल्वयं बलिः, रौद्रो रुद्रदेवताको भवति। रात्रौ चायं बलिर्दातव्यः। कस्मात्?

“यक्ष्मणे चोदकं दद्यात् यक्ष्मैतत्ते इति ब्रुवन्।  
आरोग्यमस्य तेन स्यात्, सायं रौद्रात् यथेप्सितम्”।

 इति गृह्यान्तरदर्शनात्। एतस्मात् च गृह्यान्तरात्,—

यत्किञ्चत् कामयते, तत् रौद्रबलेः फलमवगच्छामः। 'सरौद्रोभवति स रौद्रो भवति'—

इत्यभ्यामो महायज्ञप्रकरणपरिसमाप्तिं द्योतयति। त इमे आशस्यप्रभृतयः कौथुमराणायनीयादीनां स्वशास्त्रोक्ताः काम्या बलयो भवन्ति। कात्यायनोऽप्याह। “आशस्य प्रभृतयः काम्याः”—

इति। सामान्यविहिताश्च काम्याबलयोविष्णुपुराणादौ द्रष्टव्याः॥३१॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये प्रथमप्रपाठकस्य चतुर्थीखण्डिका॥०॥

———

**गोभिलीयगृह्यसूत्रे**

प्रथमप्रपाठके पञ्चमी खण्डिका

**अथ दर्शपौर्णमासयोः॥१॥**

 अथेत्ययमधिकारार्थः। दर्शश्च पौर्णमासश्च,—

दर्शपौर्णमासौ। तयोरधिकार इदानींवर्त्तिष्यते —'

इति वाक्यशेषः। अथवा, अथशब्दोऽपूर्व्वप्रकरणोपन्यासार्थः पूर्व्वप्रकृतार्थो वा। कथन्नाम? यथा सायंप्रातर्होमवैश्वदेवबलिहरणानि नित्यानि, तथा दर्शपौर्णमासावपि॥१॥

 तत्र तावदुपवासपूर्व्वकत्वाद्दर्शपौर्णमासयोरुपवासव्यवस्थैव प्रथममभिधातव्या। तत्रापि—

“दर्शान्तं पौर्णमासाद्यमेकमेव प्रचक्षते”।

 इति कर्म्मप्रदीपवचनात् पौर्णमासादित्वावगमात्कर्म्मणः पौर्णमास्याः तावत् व्यवस्था उच्यते—

सन्ध्यां पौर्णमासीमुपवसेत्॥२॥

 रात्र्यन्होः सन्धिः,सन्ध्या—

“अहोरात्रस्य यः सन्धिः सूर्य्यनक्षत्रवर्जितः।  
सा च सन्ध्या समाख्याता मुनिभिस्तत्त्वदर्शिभिः”।

  इति स्मृत्युक्तलक्षणा। मा खस्वियं परैव सन्ध्या गृह्यते इति वक्ष्यामः। अविशेषात् सन्ध्याद्वयमपि सन्ध्याशब्दार्थः - इति तु भट्टभाष्यम्। तस्यां या पौर्णमास्यवच्छिद्यते; - यस्यां किल पौर्णमास्यां सन्ध्यायामेव - सवितुरस्तमयसमकालमेव पूर्णचन्द्रमाः समुदेति, मा पौर्णमासौ सन्ध्येत्युच्यते। तामिमां सन्ध्यां पौर्णमासीं प्राप्योपवसेत्-तस्यामुपवासं कुर्य्यादित्यर्थः। कुर्य्यादित्यर्थः। उपवासः खल्वयम्,–उपावृत्तस्य पापेभ्यः गुणैः सह वासो वक्ष्यमाणोपवसथानुष्ठानं यथोककालञ्चाभोजनमुच्यते। न पुनरहोरात्रमभो जनम्। कस्मात् ? “पथिक दम्पती भुनौयाताम्”– इति तदहर्मोजनोपदेशात्।

“उपावृत्तस्य पापेभ्यो यस्तु वासो गुणैः सह।  
उपवासः सविज्ञेयो म शरीरविशोषणम्”।

 इति च स्मरणात्। एके पुनः - “उपास्मिन् श्वो यक्ष्यमाणा देवावमन्ति एवं विद्वानग्निमुपस्तुणाति”—इति तैत्तिरीयब्राह्मणं पश्यन्तः उपवासोऽग्न्याधानम्”–इति वर्णयन्ति। “पूर्वेद्युरग्निं गृह्णाति उत्तरमहर्देवतां यजते” - इत्येवमादिशास्त्रान्तरमप्युदाहरन्ति॥२॥

**उत्तरामित्येके॥३॥**

 सन्ध्यां पौर्णमासीमनुपोय्य तदुत्तरां पौर्णमासीमुपवसेत्खण्डामपीत्यर्थः। इत्येके आचार्या मन्यन्ते।

 एवं वा—

 उत्तरेति प्रकृतत्वात् पौर्णमास्याः प्रतिपदुच्यते। उत्तरपदं खल्विदमव्यवहितत्वात् पौर्णमास्यास्तदपेक्षयैव उत्तरत्वमवगमयति, न सन्ध्यामपेक्ष्य, व्यवहितत्वादित्यभिप्रायः। तामिमामुत्तरां प्रतिपदमुपवसेत्—इति, एके अन्ये शाखिनो मन्यन्ते न वयमेवं ब्रूमइत्यर्थः। तथाच रौरकीयाणां ब्राह्मणम्। “द्वेह वै पौर्णमासौद्वे अमावस्ये,– तस्मात् प्रतिपद्युपवसन् यजेतापरेद्युः” - इति। तस्मात्पारशाखिकोऽयं पक्षः कौथुमराणायनीयादीनां न भवति॥३॥

 स्थिता तावदपर्य्यवसितैव पौर्णमासीकथा, ‘त्रयः पौर्णमासीकाला भवन्ति’ इत्यत्र पुनरुद्भविष्यति। अमावस्यायाः खल्विदानींव्यवस्थोच्यते—

अथ यदहश्चन्द्रमा न दृश्येत, ताममावास्याम्॥४॥

 अथ उभयत्रामावास्यालाभे यदहर्यस्मिन्नहनि चन्द्रमा न दृश्येत, नावलोक्येत ताममावास्याम्, उपवसेदित्यनुवर्त्तते। मा खल्वियं कुहूरुच्यते। तत्रैव हि चन्द्रमा न दृश्यते इति मैवोपवस्तव्या न सिनौवालो। तस्यां खल्ववलोक्यते प्रातः चन्द्रमाः। तस्मानाच क्षयलक्षणा। तदिदं सूचं वर्द्धमानाभिप्रायम्। कात्यायनोऽप्याह।

“वर्द्धमानाममावास्यांलक्षयेदपरेऽहनि।  
यामांस्त्नीनधिकान् वापि पितृयज्ञस्ततो भवेत्”।

 इति॥४॥०॥

 कस्याश्चित् पौर्णमास्याः कस्यास्श्विञ्चामावास्यायाः उपवासव्यवस्थामभिधाय, अथेदानींदर्शपौर्णमासयोः कश्चिन्नियमः, पौर्णमास्यमावस्ययोश्च स्वरूपं वक्तव्यम्- इत्युत्तरो ग्रन्थ आरभ्यते।

 एवं वा—

 कस्मात् पुनः कारणात् पौर्णमास्याममावस्यायाञ्च उपवामोव्यवस्थाप्यते?—न पुनश्चतुर्दश्यामुपोष्य तयोरेव इज्यते?—इत्यस्यां जिज्ञासायामिदं सूत्रमारभ्यते—

 पक्षान्ता उपवस्तव्याः पक्षादयोऽभियष्टव्याः॥५॥

 पक्षोऽर्द्धमासः। स च शुक्लकृष्णभेदात् द्विविधः। तदन्ता तिथिश्च द्वयीपौर्णमासी अमावस्या च। बहुवचनं व्यक्तिभेदाभिप्रायमावृत्त्यपेक्षम्।तदयमर्थः। पक्षाणामन्ता अवसानतिथय उपवस्तव्याः। पक्षाणामादयः प्रतिपदश्च अभियष्टव्याः अभिमुख्येन पूर्व्वाह्लादिसम्पादनेन यष्टव्याः—इत्यर्थः। अस्मादपि कारणात्—पौर्णमासीमुपससेत् नोत्तराम्—इत्यवधार्य्यते॥५॥

 आमावास्येन हविषा पूर्व्वपक्षमभियजते पौर्णमासेनापरपक्षम्॥६॥

 अमावास्यायां यदुपक्लृप्तं हविस्तदामावास्यम्—इत्युच्यते। तेन आमावास्येन हविषा पूर्व्वपक्षं शुक्लपक्षम अभियजते। पौर्णमासेन पौर्णमास्यामुपक्लृप्तेन हविषा अपरपक्षं कृष्णपक्षम्, अभियजते—इत्यनुषज्यते। पूर्व्वपक्षप्रतिपदिष्ट्याकृत्स्न एव पूर्व्वः पक्षः इष्टो भवति, अपरपक्षप्रतिपदिष्ट्याच कृस्त्नोऽपरपक्षः—इत्यभिप्रायः। कर्म्मणः पौर्णमासादित्वात् दर्शान्तत्वाच्च पौर्णमास्यां यागार्थंयद्धविरुपक्लृप्तममावस्यायामपि तदेवोपकल्पनीयमित्यनुसन्धेयम्॥६॥

 अथ केयं पौर्णमासी? का वा अमावस्या? तदुच्यते—

 यः परमो विकर्षः सूर्य्याचन्द्रमसोः सा पौर्णमासी, यः परमः सङ्कर्षः साऽमावास्या॥७॥

 यः परमो महान् विकर्षो विप्रकर्षोव्यवधानंसप्तमराश्यवस्थानम्—

इत्येतन्। कयोः सूर्य्याचन्द्रमसोः। सूर्य्यश्च चन्द्रमाश्च तयोः सूर्य्याचन्द्रमसोः। सापौर्णमासी पूर्णिमा—

इत्येकोऽर्थः। सा—

इति पौर्णमास्यपेक्षया स्त्रीत्वम्। यः खलुपरमः सङ्कर्षः सन्निकर्षः एकराश्यवच्छेदेनैकांशावस्थानं सूर्य्याचन्द्रमसोः, साअमावस्या दर्शः सूर्येन्दुसङ्गमः—

इत्यनर्थान्तरम्॥७॥

 अवसिता प्रासङ्गिकी कथा।प्रकृतामेवेदानीममावस्याव्यवस्थामनुवर्त्तामहे—

 यदहस्त्वेव चन्द्रमा न दृश्येत, ताममावस्यां कुर्व्वीत॥८॥

 यदहश्चन्द्रमा न दृश्येत, न दृश्यते—

क्षीयते, आगमबलात्क्षीणः

इत्यवगम्यतेःताममावस्यां कुर्व्वीत।तुशब्दः, चशब्दार्थः समुच्चते। एवशब्दोऽवधारणार्थः। उपवाममन्यच्च यद्विहितम्—

“अमावस्यायां तत् श्राद्धम् इतरदन्वाहार्य्यम्”—

इति, तदपि तस्यामेव कुर्व्वीत—

इत्येवमवध्रीयते। तदनेन,—

उपवासपिण्डपितृ

यज्ञान्वाहार्य्यश्राद्धानामेकस्मिन् काले कर्त्तव्यत्वमवगम्यते। अतएव कात्यायनः अमीभिरेव वचनैः श्राद्धमपि व्यवस्थापयाञ्चकार।

 तदिदं क्षीणामावस्याभिप्रायं सूत्रम्।क्षयश्चात्र लक्ष्यते। अतो नास्ति पौनरुक्त्यम्—'अथ यदहश्चन्द्रमा न दृश्येत ताममावास्याम्'—इत्यनेन सूत्रेण। तत्र खल्ववलोकनाभावोऽर्थः, वर्द्धमानाभिप्रायञ्च वचनम्—इत्यवोचाम।तदाह कात्यायनः।

“पिण्डान्वाहार्य्यकं श्राद्धं क्षीणे राजनि शस्यते।  
वासरस्य तृतीयांशे नातिसन्ध्यासमीपतः।  
यदा चतुर्दशीयामं तुरीयमनुपूरयेत्।  
अमावस्या क्षीयमाणा तदैव श्राद्धमिष्यते।  
यदुक्तं यदहस्त्वेव दर्शनं नैति चन्द्रमाः।  
तत्क्षयापेक्षया ज्ञेयं क्षीणे राजनि चेत्यपि”।

 इति। तथा च श्रूयते। “अपराह्नेददाति, तस्मिन् क्षीणे ददाति"—

इति। “एष वै सोमो राजा देवानामन्नं यच्चन्द्रमाः, सएतां रात्रिं क्षीयते, तस्मिन् क्षीणेददाति"—

इति च शातपथीये ब्राह्मणे।

 या च श्रुतिः—

"यदहस्त्वेव चन्द्रमादर्शनं नैति, ताममावस्यां कुर्व्वीत"—

इति, "यदैवैष न पुरस्तान्न पश्चाद्ददृशे, अथैभ्योददाति"—

इति चैवं जातीयिका, सा तु दर्शनाभावपरैव, न क्षयपरा।श्रुतिः खल्वेवमत्यन्तमुत्सृज्येत। “श्रुतिलक्षणाविषये च श्रुतिर्ज्यायमी”—

इत्याचक्षते। शतपथादिब्राह्मणेषु च, क्षीयते—

इति क्षीणे—

इति चैवमादिसमाम्नानात् क्षयमात्रमर्थः, न पुनरदर्शनमपि। तथाविधवचनव्यक्तेरभावात्। तदनयोर्विभिन्नविषय-योर्वचनयोर्नास्त्येकविषयत्वम्।तस्मान्नामीषां वचनानामेकवाक्यता।

न खल्वेकवाक्यत्वानुरोधात् श्रुतिरुत्स्रष्टुं युज्यते, लक्षणा वा आश्रयितुम्। श्रुतिर्हि वाक्याद्बलीयसी, कथमिव वाक्यानुरोधादुत्सृज्येत! तस्मात्—

शतपथश्रुतिदर्शनादपराऽपि श्रुतिः क्षयपरा—

इति वाचस्पतिमिश्रादिवर्णनमसङ्गतम्।

 सा खल्वियमपरा श्रुतिर्वर्द्धमानाऽभिप्राया—

इत्यवधार्य्यते। कुतः ? परिशिष्टकार- स्मरणात्। सहि वर्द्धमानायामपरेऽहनि श्राद्धं स्मरति। अतएव, आचार्य्यस्य सूत्रद्वयमुपपद्यते,—

'अथ यदहश्चन्द्रमा न दृश्येत'—

इति, 'यदहस्त्वेव चन्द्रमा न दृश्येत'—

इति च। इतरथा इतरथा श्रुतीनामेकवाक्यतायामपि, आचार्य्यस्य सूत्रद्वयं नोपपद्यते। न खलु सर्व्वत्र क्षयलक्षणायां कश्चिदपि विशेषः शक्यते दर्शयितुम्। वर्द्धमानायामपि चैवमनुपपत्तिः। सर्व्वत्र क्षयलक्षणायां खल्वनुपपत्तिर्वर्द्धमानायां परदिने श्राद्धकरणस्य।कस्मात्? अमावस्याष्टमे यामे क्षयाभावात्। प्रत्यक्षश्रुतिविरोधेन च स्मार्त्तायाः श्रुतेरनुमानासम्भवात्।

 यः पुनरेवं समाधानं ब्रूते,—

'यदुक्तं यदहस्त्वेव'—

इत्यनया स्मृत्या श्रुतौ लक्षणावर्णना न सम्भवति, स्मृतिमपेक्ष्य श्रुतेर्बलवत्त्वात्'—

इति। सोऽपि नातीव समीचीनमाह। कुतः ? यतो-भवेदेतदेवं नाम, यदि स्मृतिविरोधपरिहाराय श्रुतौ लक्षणा अभ्युपगम्येत। न तु तथा अभ्युपगम्यते। श्रुतिरियमनया स्मृत्या व्याख्यायते—

इति कृत्वा त्वियं वर्णना स्यात्। न खल्वेवमियं श्रुत्या विरुध्यते; येन अप्रमाणं स्यात्। श्रुत्या विरुध्यमाणा स्मृतिरप्रमाणम्—

इति ह्याचक्षते, न श्रुतिव्याख्यानपराऽपि। तस्मात् यथा

श्रुतिव्याख्यानपराणाम् - “अभ्युत्य कालभेदे दोषवचनात्” - इति, “चरणादिति चेन्नोपलक्षणार्थेति कार्ष्णाजिनिः” –इति,– “वचनात्त्वयथार्थमैन्द्री स्यात्”– इति चैवमादिकानामचक्षपादवादरायणजैमिनीयानां सूत्राणां नाप्रामाण्यम्, एवमिहापि भवितुमुचितम्। कथमन्यथा कात्यायनवचनादाचार्य्यसूत्रेऽपि लक्षणा स्यात् तस्यतदुपजीव्यत्वात्। अतएव भगवतो व्यासस्य स्मरणम्।

“वेदार्थो यः समाख्यातस्त्रत्राज्ञानं भवेद् यदि।  
ऋषिभिर्निश्चिते तत्र का शङ्का स्यान्मनोषिणाम्”।

 इति। न चात्र, यदा चतुर्दशीयामम्, इत्यत्र श्रुतिविरोधपरिहाराय श्रुतौ लक्षणा इति नारायणोपाध्यायादिदिशा भ्रमितव्यम्। अदर्शनवत् क्षयस्यापि श्रौतत्वाविशेषात्। तस्मादस्मदुक्तमेव समाधानमादरणीयम्। क्षयश्च कात्यायनेन दर्शितः।

“अष्टमांशे चतुर्दशाः क्षीणो भवति चन्द्रमाः।  
अमावस्याऽष्टमांशे च ततः किल भवेदणुः”।

 इति। ‘ततः’ – इति अमावस्याष्टमयामे चयाभावं दर्शयति। क्षयानन्तरम् - इति तस्यार्थः। अन्यथा तत्पदवैयर्थ्यात्- इति रामकृष्णोपाध्यायाः। अमावस्याष्टमांशे च, - इति चस्त्वर्थः, व्यवम्थाऽर्थको वा। अमावस्यायाः सप्तममंशं यावत् क्षयः, अष्टमे चांशे उत्पत्तिर्व्यवस्थाप्यते। तस्मात् - अणुकालोऽपि क्षयकाल एव - इत्यमङ्गतं वर्णनम्। यच्च — 'ततः' – इत्यत्र, 'पुनर्'- इति पठितं नारायणोपाध्यायेन। तदप्यनुचितम्। सर्व्वेध्वेव ग्रन्थेषु 'ततः' - इति पाठस्यैव दर्शनात्। शूलपाणिप्रभृतिभिः प्रामाणिकतरैश्च तथैवपठितत्वात्। किं बहुना? तन्मतमनुजानानोऽपि वाचस्पतिमिश्रः, 'ततः' - इत्येव पठति। नापि 'पुनर्' - इति पाठ आञ्जस्येन सङ्गच्छते। कुतः? उच्यते। पुनः किल भवेदणुः - इत्यस्य खल्वयमर्थः अवगम्यते - अमावस्याष्टमांशे पुनरपि - चतुर्दश्यष्टमयामवदेव अणुर्भवेत् इति। पुनःशब्दस्वरसात्। सोऽपि एवमेव व्याचष्टे। स खल्वयमर्थः, नातीव समञ्जसः। कस्मात्? एवं खल्वणुपदस्य लक्षणा स्यात्। वाक्यार्थश्च नोपपद्यते। कथम्? यदि तावदणुपदं झणुकाभिप्रायं, तर्हि स्फुटमेतस्य चतुर्दश्यन्तयामवैलक्षण्यम्। पुनः शब्दश्च खल्वेवं पीड्यते। अथ मतम् - चतुर्दश्यष्टमे यामे चन्द्रमसोयावन्तोऽवयवाः शिष्यन्ते, तदभिप्रायकमणुपदम्, तथाच यादृशमणुत्वं चतुर्दशौशेषयामे तादृशमचापि - इति। एवन्तर्हि अणुपदस्य लक्षणा स्यात्। न ह्यत्र लक्षणाकारणमस्ति। न चैवमपि वाक्यार्थउपपद्यते। किं कारणम्? चतुर्दश्यष्टमे यामे किल चन्द्रमाश्चतुर्थभागोनकलावशिष्टो भवति, अमावस्यासप्तमयामे च कृत्स्नं क्षीयते।

“अत्रेन्दुराद्ये प्रहरेऽवतिष्ठते चतुर्थभागोनकालावशिष्टः।  
तदन्त एव क्षयमेति कृत्स्नमेवं ज्योतिश्चक्रविदोवदन्ति”।

 इति विशेषाभिधानस्वरसात्। चतुर्दश्यष्टमयामे तावत् यथावदवस्थितस्य चन्द्रमसोऽवयवापक्षयादेवं वाक्यार्थः सङ्गच्छते। अमावश्यष्टमयामे तु नैवम्। न हि सप्तमयामे निरवशेषेण क्षीणस्य अणुमात्रावशेषस्य चन्द्रमसो जातुक्षिदपि अष्टमयामे अवयवापचयाच्चदुर्थभागोनकलावशिष्टता सम्भवति। अपि तु अवयवोपचयादेव-इत्यकामेनापि वाच्यम्। तथाच- उपचीयमानावयवस्य

चन्द्रमसः चतुर्थभागोनकलावशेषः - इति न शक्यते वक्तुम्। कुतः? अवशेषपदार्थासङ्गतेः। भिन्नौ खल्विमावर्थौ, –यश्चावस्थितस्य चन्दमसोऽवयवापचयाच्चतुर्थभागोनकलावशेषः, यच्चाणुमात्रावशेषस्यावयवोपचयात् चतुर्थभागोनकलत्वम्, इति धौमद्भिरवधेयम्। एतेन, - इदमपि वर्णनमसङ्गतमेव;- ‘अकृत्स्नक्षयस्तुरीयोनकलाऽवशिष्टता, सा च चतुर्दशीशेषयामे भवति, कृत्स्नक्षयश्च सप्तमे अमावस्यायामे अष्टमे च पुनस्तुरीयोनकलावशेषः' - इति।

 तस्मात् ‘पुनः किल भवेदणुः - इति पाठेऽपि पुनःशब्दः पक्षान्तरार्थो वर्णनीयः। तेन क्षयात् पक्षान्तरमिदमुच्यते, -अणुर्भवेत् उत्पद्यते, - इति वचनव्यक्तिरादरणीया। अतएव, - 'अमावस्याष्टमांशे अणुर्भवति पुनरुत्पद्यते इति तत्त्वकारादिभिर्व्याख्यातम्। अतः, – इदमपि वर्णनमनादरणीयम्;-‘अमावस्याष्टमयामे परमाणुमात्रं तिष्ठति, द्व्यणुकारम्भस्तु प्रतिपद्येव' - इति। भवेत् - इति च प्रमादपाठः खल्वेवं स्यात्।

 अपि च। पुनः किल भवेदणुः इत्यस्य परेषां वर्णनायामपि उत्पत्तिकाल एव अमावस्याष्टमांशः स्यात्। न क्षयकालः। कस्मात्? असाधारणत्वात्। उत्पत्तिः खल्वष्टमांशे अमाधारणी। मा ह्यत्रोपदिश्यते। न क्षयः। व्यपदेशाश्च असाधारणतयैव भवन्ति, इत्यवोक्षाम। 'क्षीणे ददाति' – इत्येतस्य च असाधारणएव क्षयोऽर्थः। कुतः? शौघ्रमुपस्थितेः। साधारणासाधारणयोः खल्वसाधारणमेव शीघ्रमागच्छति हृदयम्। आगच्छति चेत्, न युज्यते विनाकारणमुत्स्रष्टुम्। अतएव, - “इष्टिपूर्व्वकमेवादः

पौर्णमासं हविः”—इत्यग्निषोमीयः पुरोडाश एवोत्कृष्यते, न पुनरुपांशुयाजीयमाज्यमग्निषोमीयानग्निषोमीयसाधारणम् – इति सिद्धान्तः। अपिच।अमावस्थायाः क्षयस्य व्यभिचाराभावे, न जातुचिदपि, – ‘यदहस्त्वेव चन्द्रमा न दृश्येत ताममावस्याम्’ - इति अमावस्यां क्षयेण व्यशेक्ष्यत्। व्यशिषच्चाचार्य्यः,–तस्मादनुमिमी महे—व्यभिचरत्यमावस्या क्षयम् - इति।

 इदमिदानीं सन्दिह्यते। यदा पूर्व्वस्याममावस्यायामुपवासः क्रियते, तदा परदिने पक्षादियागः किं पूर्व्वाह्न एव अमावस्यायामपि कर्त्तव्यः? - आहोखिदपराह्नेऽपि प्रतिपद्येव? - इति। पूर्वाह्न एव दर्शेऽपि, - इति तावत् प्रतिपद्यामहे। कुतः? “अथ पूर्व्वाह्न एव प्रातराजतिं हत्वाऽग्रेणाग्निं परिक्रम्य” - इति वक्ष्यमाणसूत्रात्। पूर्व्वाह्न एव-इति-सूत्रयन्नाचार्य्योऽन्तरेणापि प्रतिपदं पूर्वाह्न एव यागं दर्शयति - अमावस्यायामपि। अन्यथा, 'प्रागावर्त्तनादङ्कः- इति सूचितत्वादनुवादापत्तेः। स खल अप्रवृत्तिविशेषकरोऽनर्थकः- इत्यवोचाम। अपराह्नेऽपि प्रतिपद्येव, इति च प्रतिपद्यामहे। कस्मात्? “पक्षान्ता उपवस्तव्याः पक्षादयोऽभियष्टव्याः” इति सूत्रणात्। सोऽयं तुल्यवद्विकल्पः, - इति भट्टनारायणोपाध्यायाः। तदेतत् कात्यायनः स्पष्टयाञ्चकार।

“पक्षादावेव कुर्व्वीत सदा पक्षादिकं चरुम्।  
पूर्व्वाह्न एव कुर्व्वीत विद्धेऽप्यन्ये मनीषिणः”।

 इति। सदापदमुभाभ्यामन्वेति। कथन्नाम? सदा, सर्व्वस्मिन्नेव पक्षादौ विद्वेऽपि,आपराह्निकेऽपि वा, इत्यर्थः। सदा, सर्व्वस्मिन्नेव

पूर्व्वाह्ने, सदर्शेऽपि, - इत्यर्थः। तदिदमुक्तं, - ‘विद्वेऽप्यन्ये मणीषिणः’– इति। अत्रान्यग्रहणं क्रियते, – अन्येषामाक्षार्याणामिदं मतम् - (न पुनरस्मत्कल्पितम्) – इत्यन्यानाचार्य्यान् पूजयितुं, नात्मीयं मतं पर्य्युदसितुम्। 'अन्येऽपि मनीषिणः' - इति वा वचनव्यक्तिरादरणीया। 'सदा' पदाद्वा नित्यस्यैव पक्षादिचरोरयं कालविकल्पः, - इत्ययमर्थोऽवगन्तव्यः। तदत्र, 'पक्षादावेव कुर्व्वीत' - इति, 'पूर्व्वाह्नएव कुर्व्वीत’ - इति च निरपेक्षसमान्नानात्, “खादिरे बध्नाति, पालाशे बध्नाति, रोहितके बध्नाति” – इति “यवैर्यजेत, ब्रोहि भियंजेत” - इति चैवमादिवद्विकल्प एव स्फुटमवगम्यते। स्वेन स्वेन पदसमूहेन खल्वत्र वाक्यद्वयं पृथक् पृथगेव परिपूर्णं, तस्माद्विस्पष्टमर्थद्वयं, विभागे च न साकाङ्क्षम् - इति; “हस्तौ अवनेनित्र, उपलराजिं स्तृणाति”–इत्येतयोरिव नास्त्यनयोरपि परस्परं सम्बन्धः। तथाचोक्तम्। “वाक्यानाञ्च समाप्तत्वात्” - इति, “समेषु वाक्यभेदः स्यात्” – इति, “एकार्थास्तु विकल्पेरन्” – इति च। 'यस्मिंस्तु साधनोपकारे कार्यो, तस्मिन्नेव उपकारे अन्यत् साधनं विधीयते, तत्र विकल्प’ - इति च शास्त्रतात्पर्य्यविदां समयः। अत्र खल्वेकस्मिन् होमे साधनतया द्वौ कालौ विहितौ - पक्षादावेव - इति, पूर्व्वाह्न एव, - इति च।

“स्मृतिशास्त्रे विकल्पस्तु आकाङ्क्षापूरणे सति”।

 इति च स्मरणम्। एवकारद्वयेन च प्रत्येकमवधारयन्त्रेकैकशः करणमुपदिशति। कुर्व्वीत, इति च क्रियाभ्यासस्तावन्माचे करणार्थः। यत्र चोभयमेव सम्पद्यते, तत्राप्यन्यतरोपादानमवर्ज्जनीयमेव। एकैकशः अनुगुणानामुदगयनादीनामिव वा, समुदितोपलब्धौ महान् अभ्युदयोवाच्यः।

“स्मृग्भ्यांद्वाभ्यां तिल-व्रौहि-यव-गोधूम-कल्पितम्।  
हविः प्रजुहुयाल्लक्षं वासरानेकविंशतिम्”।

 इत्यस्याञ्च स्मृतौ,- सति सम्भवे तिलादीनां समुञ्चयः, असति विकल्पः, - इति विश्वेश्वरभट्टैर्व्याख्यातम्। तद्वदचापि वा, सम्भवासम्भवाभ्यां समुच्चयविकल्पौ आदरणीयौ। अतएव, – “यत् पितृभ्यः पूर्वेधुः करोति, पितृभ्यश्चैतत् यज्ञं निष्क्रीय यजमानो देवेभ्यः प्रतनुते”–इति, “पूर्वेद्युरग्निं गृह्नाति उत्तरमहर्देवतां यजते”– इति चैवमाद्याः श्रुतयोऽनुगृह्यन्ते। अन्यथा, उपवामश्राद्धयोरेकदिनत्वनियमात् ; पूर्वस्याञ्चामावस्यायां तदवधारणात् उत्तरदिने यागमकृत्वा तत्परदिने प्रतिपदि तत्करणे, श्रुतय उपरुध्येरन्।

 न चाहःपदं तिथिपरम् - इति तृतीयेऽपि दिने प्रतिपदि यागे श्रुतीनामुपरोधो नास्ति, इति वाच्यम्। अथ यदहश्चन्द्रमा न दृश्येत ताममावास्याम्' - इत्येवमादिसूत्रणात् सावनस्यैवाहोऽवगतेः। 'यज्ञादौ सावनो मतः' इति स्मरणात्। अपि च। ‘यदहस्त्वेव’ – इत्येवमादिभिः सूत्रैरुपवासकालं सूत्रयित्वा, 'अथ यदहरुपवसथो भवति' इत्यादिभिः प्रातरुपवसथमभिधाय, 'अथापराह्न एव' – इत्यादिभिस्तस्मिन्नेव दिने दम्पत्योर्भोजनमुक्का, 'तौ खलु जाग्रन्मिश्रावेव' - इत्यादिना तत्रैव जागरणं विधाय, 'अथ पूर्वाह्न एव प्रातराजतिं हत्वा' इत्यनेन, अथानन्तरदिने

प्रातराहुतिहोमानन्तरमेव यागस्य सूत्रणात् पूर्वपरसावनदिनत्वमेवउपवासपचादियागयोः पर्य्यवस्यति।पूर्वेद्युः पितृभ्यो निष्क्रीयप्रातर्देवेभ्यः प्रतनुते' - इतीयञ्च श्रुतिः सावनाभिप्रायैव स्फुटमवगम्यते। कुतः? प्रातर् - इति वचनात्। अत्र प्रातरिति वचनाच्चप्रातरेव यागः प्रतिपदभावेऽपि, - इति प्रतीयते।

 नापि तृतीयदिने यागः कर्त्तुम् उचितः। तत्र हि द्वितीयाविद्धतया प्रतिपदः, चन्द्रमसो दर्शनप्रसङ्गः। स खल्वनिष्ट एव।तथाच गृह्यान्तरम्।

“यजनीयेऽहि सोमश्चेदारुण्यां दिशि दृश्यते।  
 तत्र व्याहृतिभिर्हुत्वादण्डं दद्यात् द्विजातये”।

  इति। “एषा वै समला नामेष्टिः” - इति च ब्राह्मणम्। वर्द्धमानायां पुनरनन्यगतेर्व्वचनात् नैष दोषः। तदिदमुक्तं, 'विद्वेऽप्यन्ये' - इति।

“सन्धिश्चेदपराह्ने स्यात् यागः प्रातः परेऽहनि।  
कुर्वाणः प्रतिपद्भागे तुरोयेऽपि न दुष्यति”।

  इति च गृह्यपरिभाषादौ स्मृत्यन्तरम्। अत्र 'पादः प्रातः'- इति केनचित् पठितम्। तदनाकरम्।

  न चाहः पदस्य तिथिपरतायामपि नियमेन पूर्वापरदिनत्वमुपपद्यते श्राद्धपक्षादियागयोः। चतुर्दश्यामपि श्राद्धविधानात्। न खल्वेतदन्यत्र द्वयं श्रुतिरित्यत्र किञ्चित् प्रमाणमस्ति। 'प्रतिपद्युवसन्

यजेतापरेद्युः’– इत्यस्य़ामपि श्रुतौ, प्रतिपद्युवसन्इति श्रूयते, नप्रतिपदि यजेत - इति। श्रुतिः खल्वेवमत्यन्तमुत्सृष्टा भवति। न

च वाक्यानुरोधात् श्रुतिरुत्स्रष्टुं युज्यते“! “यदर्थस्थाभिधानं शब्दस्यश्रवणमात्रादेवावगम्यते स श्रुत्याऽवगम्यते” इति हि पदवाक्यप्रमाणकुशला मन्यन्ते। शब्दश्रवणमात्राञ्चायमर्थोऽवगम्यते, प्रतिपद्युवसन्निति। अन्यस्तुप्रतिपदि यजेत, इति पुरुषबुद्धिकल्पितः। यथा खल्वेकस्माद्वाक्यादाख्यातपदमन्यस्माच्च नामपदं गृहीत्वा योवाक्यार्थःसम्पद्यते पुरुषकल्पनामूलः,तादृशो ह्ययमर्थो भवति,अपरेद्युः प्रतिपदि यजेत, इति। तस्माद्युक्तःस आश्रयितुम्। अतएव,‘द्वे ह वै पौर्णमास्यौ, द्वे अमावस्ये’, इति पौर्णमास्यमावस्ययोर्दित्वमुच्यते। तदनेन प्रतिपदोऽमावस्यात्वं पौर्णमासीत्वञ्चातिदिश्यते,इति प्रतिपद्युपवास एव अनया श्रुत्या विधीयते,इति प्रतिपद्यामहे। नाम्नाऽपि धर्मातिदेशस्य सप्तमाध्याये सिद्धान्तितत्वात्। अथ मतं,प्रतिपदि यागेऽपि अमावस्यायां यजेत,पौर्णमास्याञ्च, इत्युपपत्तये तस्याः पौर्णमास्यादित्वमतिदिश्यते?
तर्हि अमावस्यायामपि यागोऽनेनैव नयेन अवगम्यते, इत्यस्मत्पक्ष
एवानुगृह्यते।  

  स खल्वयं प्रतिपद्युपवासोऽन्येषामनुमतो नास्माकम्, इति आचार्येणैव उक्तम्,‘उत्तराभित्येके’ इति। अतएव, एकेषामनुमतामुत्तरां दर्शयितुं तत्रैव सूत्रे, 'प्रतिपद्युपवसन्’ -इतीमां श्रुतिंतत्रभवान् भट्टनारायण उदाजहार। अपिच। परेषामेवैषा श्रुतिर्नास्माकम्। रौरुकीयाः खल्वेवमामनन्ति,न अस्मच्छाखिनः। तस्मादिमामवष्टव्य नास्मच्छास्त्रमन्यथयितुमुचितम्।

“पूर्वाह्नमध्यमे वापि यदि पर्व समाप्यते।  

तदोपवासः पूर्वेद्युस्तदहर्याग इष्यते।  
अपराह्नेऽथवा रात्रौ यदि पर्व समाप्यते।  
उपोष्य तस्मिन्नहनि श्वोभूते याग दूष्यते”।

  इति च स्मृतिर्मध्यमेऽपि भागे पर्वसमाप्तौ तद्दिने यागमभिधानाअस्मदुक्तमेव अर्थमनुगृहाति। न चात्रान्या गतिः सम्भवति, मध्यमभागपर्य्यन्ते पर्वसमाप्तावपि पूर्वेद्युरेवोपवासस्यावश्यम्भावात्। तदत्र पूर्ववाक्यंक्षीणाभिप्रायम्, उत्तरवाक्यञ्च वर्द्धमानाभिप्रायं प्रत्येतव्यम्।यदपि -

“आवर्त्तने यदा सन्धिस्ततः पूर्वमथापि वा।  
तस्मिन्नहनि यष्टव्यं परतश्चेत् परेऽहनि ”।

  इति स्मरणम्। तत्र, आवर्त्तनम् अह्वो
मध्यभागः,इतितिप्याभट्टोक्तमादरणीयम् आवर्त्त्यते यत्र भागे, तदावर्त्तनम्,इति व्युत्पत्तेः सम्भवात्, वचनान्तरसंवादाच्च। न
ह्यावर्त्तनपर्य्यन्ते इत्यस्यां कल्पनायां किञ्चित् कारणमस्ति।
एकत्रैव वचने, आवर्त्तने, ततः पूर्वं वा, इत्युपादानाञ्च नायमर्थः
शक्यते वक्तुम्। तस्मादस्या अपि स्मृतेः पूर्वोक्तस्मृतिसमान विषयतैवअवगन्तव्या।वचनस्य यथा श्रुतार्थपरतायामपि, आवर्त्तनकालेऽपि सन्धौ तदहर्यागमुपदिशन्तोस्मृतिरस्मन्मतमेव अनुगृहातीति ध्येयम्। तदत्रापि
तथासम्भवं क्षीणावर्द्धमानाभिप्रायता वर्णनीया। साधारणाश्च स्मृतयः, असाधारणवचनानामनुपरोधेन नेतव्याः। परमार्थतस्तु प्रायेणविभिन्नशाखिविषयाणि वचनानि भवन्ति। नैतेषामविरोधसम्पादनप्रयासेनावश्यं मनः खेदयितव्यम्। पर्वणः सन्धिश्च यदि

पर्वणस्तुरीयो भागः , तदा व्यक्तमस्मद्वर्णानैव अभिरुपदिश्यतेइत्यनुसन्धेयम्।

  वाचस्पतिमिश्रास्त,– “हरिहरपद्धत्यादौ तु विशेषः। तथा हि, श्राद्धेच्योस्तावदव्यवधानेन पूर्वापराहानुष्ठेयत्वं,– 'पूर्वेद्युः पितृभ्योनिष्क्रीय प्रातर्देवेभ्यः प्रतनुते' इति श्रुतेः। लोगाक्षिरपि,—

 “पूर्वाह्नेवाथ मध्यान्हे यदि पर्व समाप्यते।  
उपोष्य तत्र पूर्वेद्युस्तदहर्याग दूष्यते।  
अपराह्नेऽथ सायाह्नेयदि पर्व समाप्यते।  
**उपोष्य तस्मिनहनि श्वोभूते याग दुष्यते”।**

  समाप्यते प्राप्यते। पर्व अमावस्या।उपोष्य औपवसथं विधाय। तेनापराक्षगामिन्याममावस्यायां श्राद्धमौपवसथञ्च विधाय तदुत्तराज्ञेमध्यान्हाभ्यन्तरे दृष्टिः, इति वर्तुलार्थः। एवञ्च वर्द्धमानावत् सर्वत्रैवोत्तरापराक्षएव साग्निनाश्राद्धं कार्य्यम्” इति परेषां विशेषमुपन्यस्य,“एतन्मते क्षोयमाणापदस्य उत्तरापराह्नाव्यापित्वमर्थः। खर्वितापदस्थापि स्तम्भिताया उत्तरापराह्नाव्यापने प्रथमायाः प्रतिषेधोऽर्थः, तदव्यापने तु विधिरिति व्यवस्थित विकल्पः”इति वर्णयाम्बभूवुः। तदत्र भगवन्तो भूमिदेवाः प्रमाणम्। परमत्रमते व्यक्तमुत्तरदिने अमावस्यायामपि दृष्टिरवगम्यते। ये तु
क्षौणादौ पूर्वस्याममावस्यायां श्राद्धम्, दृष्टिञ्च पूर्वाह्नेप्रतिपद्येव वदन्ति, तेषामुपवासतृतीयदिवसे वा यागःस्यात्। श्राद्धोपवासयोः समानदिनत्वं वा न स्यात्। श्रुतीनां स्मृतीनाञ्च बह्वीनाम् उपरोधोऽवर्जनीयःस्यात्। तदत्र तएव प्रष्टव्याः॥ ८॥

  यस्माच्चतुर्दश्यामपि चन्द्रमाः क्षीयते, तस्मात् —

** दृश्यमानेऽप्येकदा गताध्वा भवतीति॥ ९॥**

  दृश्यमानेऽपि चन्द्रे। तदिदं चतुर्दशीमभिप्रेत्य वचनम्। अस्यापिखल्बमावस्याविषयत्वे पूर्वेणैव सूत्रेण शिनीवाल्याविधानादर्थत एवतत्र प्रातश्चन्द्रमसोदर्शनस्य प्राप्तत्वादनुवादापत्तेः। एकदा
एकस्मिन्काले। यदा खलु विप्रकृष्टायाममावस्यायामपेक्ष्यमाणायां सन्ध्यासमीपमुहर्त्तंस्यात्, तदैव, न सर्वदा इत्यर्थः। 'गताध्वा' गतः प्राप्तःदेवपित्तलोकप्रापणाय अध्वा अनया, सेयं गताध्वा प्रशस्ता, 'भवति'चतुर्दश्यपि।तदाह कात्यायनः।

“यच्चोक्तंदृश्यमानेऽपि तच्चतुर्दश्यपेक्षया।  
अमावस्यां प्रतीक्षेत तदन्ते वापि निर्वपेत्”।

  इति। 'इतिः' अमावस्याव्यवस्थोपसंहारार्थः। अत्र किञ्चिद्वक्तव्यमस्ति। तत्र तावत् 'अष्टमांशे चतुर्दश्याः' -इत्यादिना चन्द्रमसः क्षयमभिधायाह कात्यायनः।

“आग्रहायण्यमावस्या तथा ज्येष्ठस्य या भवेत्।  
विशेषमाभ्यां ब्रुवते चन्द्रचारविदोजनाः।  
अत्रेन्दुराद्ये प्रहरेऽवतिष्ठते  
चतुर्थभागोनकलाऽवशिष्टः।  
तदन्त एव क्षयमेति कृत्स्न-  
मेवं ज्योतिश्चक्रविदो वदन्ति।  
यस्मिन्नब्दे द्वादशैकश्च यव्य-  

तस्मिंस्तृतीयया परिदृश्यो नोपजायते।  
एवं चारं चन्द्रमसोविदित्वा  
क्षीणेतस्मिन्नपराह्ने च दद्यात्”।

  इति। तदस्माद्विशेषाभिधानात् मार्गशीर्षज्यैष्ठयोश्चतुर्दश्यष्टमयामे न श्राद्धम्। तत्र चन्द्रच्याभावात्। किन्त्वमावस्यायामेव।पूर्व्वदिने त्वमावस्याया अलाभे परदिनेऽपि श्राद्धम्।अनन्यगतेवचनात्। पूर्व्वत्र वासरतीयांशे अमावस्याया अलाभेन संशयाभावात्। परत्र चन्द्रचक्षलाभाच्च। उभयदिने चन्द्रक्षलाभे तु पूर्वदिन एव। “यदा चतुर्दशीयामं” इति वचनात्। न
ह्यनेन विशेषाभिधानेन तदपोद्यते। किन्तु चन्द्रक्षयस्यैव
विशेषोऽभिधीयते।

  यच्चोक्तंतत्त्वकारेण।‘मार्गशीर्षज्यैष्ठयोरुभयदिने
चन्द्रक्षयलाभे यद्यपि यदा चतुर्दशौयाममिति वचनात् पूर्व्वदिन एव श्राद्धं प्राप्नोति, तथापि तद्वचनं चन्द्रक्षयानुरोधमूलमिति कृत्स्नचयानुरोधात् क्षीणायामपि परत्रापराह्नलाभे श्राद्धम्। अन्यथैतद्विशेषाभिधानं व्यर्थं स्यात्’ - इति। तदसङ्गतम्। कृत्स्नक्षयानुरोधे प्रमाणभावात्।ननु मा भूत् प्रमाणं, विशेषाभिधानस्यार्थवत्त्वार्थं कृत्स्नक्षयानुरोधःकल्प्यते इति चेत्। नैषा साध्वी कल्पना। विशेषाभिधान स्यार्थवत्त्वस्यपूर्व्वमेव दर्शितत्वात्। तस्मात् कपोलकल्पितेन कृत्स्नाक्षयानुरोधेनवचनस्योपरोधः सर्व्वथैवासङ्गतः। वचनस्य चन्द्रक्षयानुरोधमूलत्वेऽपि कृत्स्नक्षयानुरोधमूलत्वे न
प्रमाणम्। तथात्वे वा मासान्तरेऽपि पूर्व्वदिने श्राद्धं न स्यात्। कृत्स्नक्षयाभावात्।

  इदमप्यपरमिह विवेचनीयम्। दिनद्वयसंबन्धिन्यमावस्या तावत्

त्रिविधा सम्भवति; परदिने पूर्व्वदिवसीयचतुर्द्दश्यपेक्षया
न्यूनकालव्यापिनी, समकालव्यापिनी,अधिककालव्यापिनी च। तत्राद्याक्षीणा, द्वितीया स्तम्भिता, तृतीया वर्द्धमानेत्युच्यते। तत्राचार्येणचन्द्रमसःक्षयादर्शनाभ्यामुपवासादिकं व्यवस्थापितम्। कात्यायनस्तु क्षीणायां चन्द्रक्षये वर्द्धमानायाञ्च चन्द्रादर्शने श्राद्धमुक्तम्। एवञ्चक्षीणायां चन्द्रमसः क्षयो वर्द्धमानायाञ्च तस्यादर्शनं नियामकंसम्पद्यते। स्तम्भितायामाचार्य्येण विशेषानुपदेशात् चन्द्रमसः क्षयादर्शनयोरनुरोधाच्च पूर्व्वत्र परत्र वा करणमिति
विकल्पएवाचार्य्यस्याभिप्रेत इत्यवधार्य्यते। तथाच कर्म्मप्रदीपे कात्यायनः।

 “संमिश्रा या चतुर्दश्या अमावस्या भवेत् क्वचित्।  
खर्व्वितां तां विदुः केचिद्गताध्वामिति चापरे”।

  इति। केचित् यजुर्वेदिनः। अपरे ऋग्वेदिनः। तदत्र
छन्दोग्परिशिष्टकृता छन्दोगानां व्यवस्थामनभिधाय यजुर्वेदिनां ऋग्वेदिनाञ्च व्यवस्थामभिदधता छन्दोगानामिच्छाविकल्प एवाभिप्रेयतेइत्यवगम्यते। दूतरथा खत्वपेक्षितमनभिधतोऽनपेक्षितञ्च
ब्रुवतोऽसंबन्धप्रलापित्वमनवधेयवचनवञ्च तस्यापद्यते। न चैतत् सम्भवति। सुव्यक्तमाह लघुहारीतः।

 “त्रिमुहूर्ताऽपि कर्त्तव्या पूर्व्वा दर्शा च बह्वृचैः।  
कुहूरध्वर्य्युभिः कार्य्या यथेष्टं सामगीतिभिः”।

  इति।तस्मात् संमिश्रायेतिवचनं क्षीणायाःपूर्व्वमुक्तत्वात् वर्द्धमानायाश्च वक्ष्यमाणत्वात्
स्तम्भिताविषयमितितत्त्वकारोक्तमादरणीयम्। वचनमिदमुभयत्राभावस्याप्राप्तौ
कुत्र श्राद्धं कर्त्तव्यमिति

संशयप्रदर्शनार्थम् इति वाचस्पतिमिश्रादिमतन्तु न युक्तम्। वचनारम्भवैयर्थ्यात्। क्षीणावर्द्धमानयोर्मध्ये
संशयप्रदर्शनस्यानुचितत्वाच्च।

  इदमप्यपरमिह विवेचनीयम्। क्षीणायां यदि पूर्व्वदिने नव्याप्नोत्यमावस्या पौराणिकमपराह्नंव्याप्नोति च परदिने, तदापिपूर्व्वदिने एव त्रिमुहूर्त्तव्यापिन्यामुपवासः श्राद्धञ्च कर्त्तव्यम्। तत्रैवचन्द्रक्षयलाभात्। क्षीणायां पूर्व्वत्रैव करणस्योपदेशाच्च। नाति सन्ध्यासमीपतः,इति सन्ध्यासमीपमुहूर्त्तमात्रस्यैवाचाननुज्ञानेनसामान्यविषयस्य मुहूर्त्तक्ष
याननुज्ञानस्यैतदितरविषयत्वात्। पर दिनेचन्द्रक्षयालाभेनात्राप्यापदविशेषाच्च। 'त्रिमुहूर्त्ताऽपि कर्त्तव्या' —इतिदर्शनाच्च। यत्र च पूर्व्वदिने सन्ध्यासमीपमुहूर्त्तमात्रेअमावस्या,तत्रापि मार्गशीर्षज्यैष्ठयोरितरत्र पूर्व्वदिन एव चतुर्द्दश्यां कर्त्तव्यं नपरत्रामावस्यायामपि। क्षीणायां पूर्व्वत्रैव करणोपदेशात्। चतुर्हश्यामपि श्राद्धविधानाच्च। 'अमावस्यां प्रतीक्षेत इति च यत्रैवदिने चतुर्दश्यां करणमुपदिश्यते तत्रैवामावस्याप्रतीक्षासम्भवन्तौअनूद्यते न तु विधीयते। वाक्यभेदप्रसङ्गात्। न ह्येकमेववाक्यमुभयं विधातुं शक्नोति। अमावस्यायाञ्च प्रतीक्षांचतुर्दश्याञ्चनिर्व्वापम्। क्षीणायां खल्वमावस्यायां पूर्व्वत्रैव करणमवगतम्।तदनेन नापोद्यते। किन्तु तत्रैव प्रथमं अमावस्या प्रतेक्षणीया, तदसम्भवे च तत्रैव चतुर्दश्यन्ते निर्वप्तव्यम्, इत्येतदवोच्यते। न पुनरपरस्मिन्नपि दिने अमावस्याप्रतीक्षा वचनार्थः। दिनान्तरस्यानुपस्थितेः। प्रत्यासत्त्या अमावस्याप्रतीक्षाचतुर्दृश्यन्तनिर्व्वापयोरेकस्मिन्नेवाग्निसम्भवासम्भवाभ्यामवगतेश्च। तदिदं वचनं अमावस्यायां

प्राप्तायामप्यविशेषाच्चतुर्द्दश्यां करणं निरस्यति। अतएव, 'तत् किंअमावस्यावच्चतुर्दशी, इत्यत आह। अमावस्यां प्रतीक्षेत। उभयतिथेः प्राप्तौ श्राद्धायामावस्या प्रतीक्षणीया' इति तत्त्वकारेणापिवर्णितम्। “यदा विप्रकृष्टत्वादमावस्यायाः प्रतिक्षणे सन्ध्यासमीपं स्यात्, तदा
अमावस्यां न प्रतीक्षेत अन्यदा प्रतीक्षेत" इति वर्णयद्भिर्भट्टनारायणोपाध्यायैरपि अयमेवार्थोभङ्ग्यन्तरेण प्रतिपादितः।

  एवन्तर्हि चतुर्दशीतुरीययामानुपूर्णवचनमनर्थकम्। नैषदोषः। तस्यार्थवत्त्वोपपत्तेः। चतुर्दशीतरीययामस्य अमावस्याया वाअपराह्नसम्वन्धः खल्वनया भङ्ग्याप्रतिपाद्यते। तत्र हि चन्द्रमाः क्षीयते। सोऽयमस्यार्थः। यदा अमावस्या क्षीयमाणा तदा श्राद्धम्,
इत्येतावन्मात्रोक्तौच न ज्ञायते पूर्व्वस्मिन् वा अग्नि
श्राद्धमिदं स्यात् अपरस्मिन् वा, इति। तदिदं पूर्वस्मिन्नेवाग्निकर्त्तव्यम्,- इति प्रतिपिपादयिषया च तुरीयं चतुर्द्दशीयाम्अनुपूरयेदिति वचनमर्थवद्भवति। तस्माच्चतुर्दशीतुरीययामानुपूरणवचनात् परदिनमात्रे पौराणिकापराह्ने
अमावस्यालाभे परत्रैव करणमिति निर्वामनावर्णना।

  किञ्च उभयत्र पौराणिकापराह्नेऽमावस्याया अलाभे चैतस्मादेव
वचनात् पूर्व्वत्र करणस्य भवतोऽपि सम्मतत्वात् तत्र
खल्वस्तितुरीययामानुपूरणमित्यकामेनापि वाच्यम्। तत्र चेदस्ति, अत्र
नास्तीति न शक्यते वक्तुम्।नह्यत्र परदिने पौराणिकापराह्नलाभालाभयोः
कश्चिदुपयोगोऽस्ति। येन परदिनमात्रे पौराणिकापराह्नलाभे पूर्वत्र
पौराणिकापराह्नात् परतः प्रवृत्तायाः अमावास्याया नास्ति तुरीययामानुपूरणमस्ति पुनरुत्तरत्र तदलाभेइत्युच्येत। तस्मादुभयत्रैव
तुरीययामानुपूरणमस्तोत्यास्थेयम्।

  अनुश्चात्र लक्षणार्थः। स खल्वविशिष्ट एव। प्रत्युत लक्षणार्थकानुपदोपादानात् चतुर्दशीतरीययामं लक्षीकृत्याल्पायामप्यमावस्यायां पूर्व्वत्र करणमवगम्यते। अन्यथा तुरीयं यामं पूरयेदित्येतावन्मात्रेऽप्युके, ‘द्व्यहन्तु व्यापिनी चेत् स्यात्’इति वत् भवन्मतेऽपिमुहूर्त्तमात्रस्यैव पूरणं प्रतीयेत। किमित्यनुपदं प्रयुक्तवान्। तस्मादनुपदस्यास्मदुक्तएवार्थे तात्पर्य्यमवधेयम्। एतेन पूरयेदित्युक्तेतुरीययामव्यापकत्वं प्रतीयते अतएवानुपूरयेदित्युक्तम्। तथाचअनु लक्ष्यीकृत्य पूरयेदित्यर्थः। अनुपूरयेदिति मुख्यापराह्णसम्बन्धीति यावत् इति।
तुरीयमनुपूरयेदित्यपराहृप्राप्स्युपलक्षणार्थम् इति चैवमादि
यदृच्छावर्णनमपि निरस्तं वेदितव्यम्।

  तस्मात् “यदा चतुर्द्दश्यैव पूवें दिनं समाप्यते तदा क्षीयमाणाप्क्षेऽपि अमावस्यायामपराह्नेतदुत्तरदिने श्राद्धम्
अनुपूरयेदित्यभिधानात्। प्रकृते च पूर्व्वदिने तुरीययामानुपूरणाभावात्"
इतिवाचस्पतिमिश्रवर्णनमादरणयम्। ननु खलु भोः। यदिदं तुरीयमनुपूरयेदितिवचनमनुकूलं युष्माकं प्रतिकूलञ्चास्माकमितिमन्यसे,तदिदमनुकूलमस्माकं प्रतिकूलञ्च
युष्माकंसम्पन्नमित्यहो प्रमादः।

  अतएवाचार्य्यः'यदहस्त्वेव चन्द्रमा न दृश्येत ताममावस्याम्'इत्यमावस्यां क्षयविशिष्टां सूत्रयित्वा तदसम्भवे 'दृश्यमानेऽप्येकदा'इति चतुर्दशीमेव क्षयविशिष्टां सूत्रयाञ्चकार। तस्मात् परदिनेऽप्यपराह्नेअमावस्याया अलाभे चतुर्द्दशीविधानमित्यसङ्गता कल्पना।

प्रमाणाभावाच्च। क्षीणापक्षञ्च चन्द्रक्षयानुरोधमूलक इति
तावन्निर्विवादम्। कुतः? चन्द्रक्षयचन्द्रादर्शनयोराचार्योक्तयोः क्षीणावर्द्धमानापक्षयोः परिशिष्टकृता निवेशितत्वात्। चन्द्र क्षयस्य
क्षीणापक्षेकथञ्चित् सामान्यमम्भवाच्च। एतच्चचन्द्रक्षयावरुद्धं
क्षीणापक्षम्,इति, यदा चतुर्दशीयाममिति वचनं चन्द्रक्षयानुरोधमूलम्, इतिचैवमादिकमसकृददता तत्त्वकारेणापि स्वहस्तितम्।चतुर्हश्यैवपूर्व्वदिनस्य परिसमाप्तौ परदिने चन्द्रादर्शने करणन्तु अनन्यगतेर्वचनात्। म चैतत् श्रुत्या विरुध्यते इति शक्यते वक्तुम्। क्षयवददर्शनम्यापि श्रौतत्वाविशेषात्। सन्निवेशस्तु स्मार्त्तः स्मृतिमनुसरतीतिन किञ्चिदनुचितम्। 'कालश्चन्द्रक्षयात्मकः' इति स्मान्यस्मरणमपि तुरीयमनुपूरयेदितिविशेषशास्त्रानुसारेण वर्णनीयम्।

 

अतएव पौराणिकापराह्नोऽपि नात्रानुरुध्यते। एवं खलु पुनरपि सामान्यमेव
शास्त्रमनुसृत्य अस्मच्छास्त्रमुपरुध्येत। पौराणिकापराधस्य च क्षीणादिपक्षत्रितयसाधारणस्य क्षीणापक्षमात्रनिवेशवतश्चन्द्रक्षयादुर्बलत्वमप्यस्त्येव। स्तम्भितायाञ्च परदिने पौराशिकापराह्नप्युपेक्ष्य पूर्व्वदिने त्रिमुहर्त्तायामपि करणं
स्वयमेववर्णितम्। परमार्थतस्तु वासर तृतीयांशे श्राद्धविधानान्नात्र पौराणिकापराहस्यात्यन्तमनुरोधोऽस्ति। वासरतृतीयांश पदापादानेन पौराणिकापराह्नस्यकियतोंऽशम्य परित्यागात् तदतिरिक्तस्यकियतोऽंशस्याभ्यनुज्ञानाञ्च। चन्द्रमसि क्षीणेऽपराह्नेच दद्यात्, - इत्युपसंहारोऽपि स्वोक्तचन्द्रक्षयवत्
स्वोक्तवासरतृतीयांशरूपापराहपरतयैव सुतरामुपपद्यते। न पुनः परोक्तापराह्नपरतया। उपक्रमोपसंहारयोः समानविषयत्वानुरोधात्। श्रुतावपि श्रौतएवापराह्नोवर्णयितुमुचितः। स च वामरतृतीयांशरूपएव श्रुतावपिश्रौतमपराह्नमुपेक्ष्यपौराणिकमपराह्न वर्णयन्तीन न्यायेन सङ्गछन्ते। पौराणिकापह्नश्च पूर्व्वत्रापि न विशिष्यते। परममावस्या तत्रनास्तीत्येतावानेव विशेषः। किञ्चातः क्षीणापक्षेखल्वामावस्यायानात्यन्तमपेक्षेति निवेदितमस्माभिः। अतएव दर्शोनिमित्तं चन्द्रक्षयः कालः इति स्मरणम्। श्रुतिरपि क्षयापराह्नयोःश्राद्धमभिदधाना नातीवामावस्याया अत्रादर इति दर्शयति “अमावस्यायामपराह्नेपिण्डपितृयज्ञेन चरन्ति" इतीयञ्च श्रुतिरमावस्यायां पिण्डपितृयज्ञस्य करणं विधत्ते न चतुर्दश्यां निषेधति।ततश्चास्मात् पराचीनस्यान्वाहार्य्यस्य चतुर्दश्यां करणोपदेशादयमपि तत्रापकर्ष्टव्यः। “तिष्ठन्तं पशुं प्रयजति”-इति प्रयोजापकर्षतदन्तकर्मापकर्षवत्।

  पूर्व्वापरीभावश्चानयोः -

“पितृयज्ञन्तु निर्व्वर्त्य विप्रश्चन्द्रक्षयेऽग्निमान्।  
पिण्डान्वाहार्य्यकं श्राद्धं कुर्य्यान्मासानुमासिकम्”।

  इति मन्वादिभिरन्वाहार्य्यस्य पिण्डपितृयज्ञात्
पराक्षीनत्वस्मरणात्।

“अमावास्यां द्वितीयं यदन्वाहार्य्यं तदुच्यते”।

  इति गृह्यान्तरे चान्वाहार्य्यस्य द्वितीयत्वकीर्त्तनस्मरमात्
पिण्डपितृयज्ञस्य प्राथम्यावगमात्। एतेन,

“न दर्शेन विना श्राद्धमाहिताग्नेर्द्विजन्मनः”।

  इति मनुवचनमपि व्याख्यातम्। अन्ये तु “पिण्डपितृयज्ञचन्द्रादर्शने” इति कातीयं कल्पसूत्रमवलोकयन्तः श्रौतममावास्यापदं चन्द्रक्षयपरमिति
वर्णयन्ति। नैमित्तिकं स्मार्तं वा कालान्तरमिदम्। अतो न प्रत्यक्षश्रुतिविरोधेन तदन्ते वापि निर्व्वपेदिति स्मृतेरप्रामाण्यमाशङ्कनीयमित्यपरे मन्यन्ते।

  

न चात्र केवलं वयमेव पर्य्यनुयोक्तव्याः। कदाचिञ्चचतुर्दृश्यांकरणस्य भवतोऽपि सम्मतत्वात्। तत्राप्येतस्य पर्य्यनुयोगस्याविशेषात्। भट्टनारायणोपाध्यायास्तु ‘गताध्वा भवति’ इति पृथगेवसूत्रं मन्यमाना इदानींचतुर्दशीं प्रति अमावस्यानामसम्पत्तिरनेनोच्यते इति वर्णयाम्बभूवुः। तदेतत्तत एवोपलब्धव्यम्। अस्मिंस्तुनये नास्त्यनुपपत्तिलेशोऽपि। चतुर्दश्या अमावस्थानामतयातदतिक्रमस्य वक्तुमशक्यत्वादित्यवधेयम्। अतएव 'राजनिक्षीणेवासरतृतीयांशे श्राद्धम्' इति, 'चन्द्रमसि क्षीणोऽपराह्नेच दद्यात्'इति चोपक्रमे उपसंहारे चामावस्यामनभिधाय क्षयापराह्नयोरेव क्षीणपक्षे श्राद्धमुक्तम्। अतएव, यदा अमावस्या क्षीयमाणा तदैव श्राद्धम्, इत्युकं न तस्यामेवेति। तदैव पूर्व्वदिन एवेति चतत्त्वकारेणैव वर्णितम्। अतएव, परदिनमात्रे पौराणिकापराह्नेऽमावस्यालाभे परत्रैव करणमित्यपि कदाचिदाशङ्का स्यात् कस्यचिन्मन्दमतेः, सापिमाभूदित्येतदर्थं तदैवेत्येवकारः सुतरामुपपद्यते। खण्डान्तरव्युदासमावन्तु नातीवप्रयोजनम्। अन्तरेणाप्येवकारमेतस्यानपायात्। अतएव स्तम्भिता-बर्द्धमानयोर्विशिष्य अमावस्यापरिकार्त्तनमिति
धीमद्भिरनुचिन्तनीयम्॥ ९॥

अवसिता अमावस्याकथा। अपर्य्यवसितामिदानीं पौर्णमासीकथामनुवर्त्तामहे।

  **त्रयः पौर्णमासीकाला भवन्ति ;सन्ध्या वाऽस्तमितोदिता वोच्चैर्वा॥१०॥**

  त्रयः त्रिसङ्ख्याकाः, त्रिप्रकारकाः, इति यावत्। पौर्णमास्यएव कालाः पौर्णमासीकालाः भवन्ति।ते खल्विमे विभज्यप्रदर्श्यन्ते। सन्ध्या वा। सन्ध्या तावदुक्तलक्षणा। सा वा। अस्तमितोदिता वा। अस्तमिते उदितो यस्यां,- यस्यां किल पौर्णमास्यामस्तमिते सवितरि पूर्णञ्चन्द्रमाः समुदेति,
सेयमस्तमितोदिता। सा वा। उच्चैर्वा। यस्यामउच्चैः स्थिते,कलाहीने समुदिते चन्द्रमसि, पश्चात् सवितुरस्तमयः स्यात्, सेयम् उच्चैः पौर्णमासीत्युच्यते। सा वा। इयं किल चतुर्दशीमिश्रा भवतिपुराणेऽपि इत्थमेव पौर्णमासीप्रकाराः व्युत्पादिताः। तथाचोक्तम्।

“राका चानुमतीचैव द्विविधा पूर्णिमा मता।  
पूर्वोदितकलाहीने पौर्णमास्या निशाकरे॥  
पूर्णिमाऽनुमती ज्ञेया पश्चास्तमितभास्करे।  
यस्मात्तामनुमन्यन्ते देवताः पितृभिः सह॥  
तस्मादनुमतीनाम पूर्णिमा प्रथमा स्मृता।  
यदा चास्तमिते सूर्ये पूर्णचन्द्रस्य चोद्गमः॥  
युगपत्, मोत्तरा रागात्तदाऽनुमतिपूर्णिमा।  

राकान्तामनुमन्यन्ते देवताः पितृभिः सह।  
रञ्जनाञ्चैव चन्द्रस्य राकेति कवयोऽब्रुवन् ”॥

  

इति। पश्चास्तमितइति छान्दसःप्रयोगः। कलाहीने निशाकरे पूर्वमुदिते सति, यत्र भास्करोऽस्तमेति, सेयमनुमतीनाम पूर्णिमोच्यते। इयमेव, 'उच्चैः'इति सूत्रिता। अस्तमितेसूर्ये पूर्णचन्द्रस्योद्गमः, युगपच्चसूर्य्यस्यास्तमयः पूर्णचन्द्रस्योद्गमश्च, इति द्वयी राका भवति अत्राद्या,- अस्तमितोदिता, द्वितीया सन्ध्येत्यस्मदीयं दर्शनम्। एतस्मात् लिङ्गात् सन्ध्या पौर्णमासीअपिअस्तमयसन्ध्यासम्बन्धिनीगृह्यते, न पुनरुदयसन्ध्या सम्बन्धिन्यपि,इति युक्तम्। सेयमभिद्यमानेऽप्यर्थे भिन्नयोराचार्य्ययोर्विभिन्ना रीतिरित्यनवद्यम्॥ १०॥

  उच्चैः पौर्णमासी तावच्चतुर्दशीमिश्रा सुतरामुभयदिनगामिनीभवति, कतरा पुनरत्रोपोष्या? तत्राह।

**अथ यदहः पूर्णोभवति॥ ११॥**

  अथेत्यनन्तरायामुच्चैः पौर्णमास्यामेष विधिरिति दर्शयति।'अथशब्दः सूत्रभेदप्रज्ञापनार्थः। अन्यथा पूर्वेण सूत्रेणास्यैकसूत्रतास्यात्,- उच्चैर्वायदहः पूर्ण भवति' इत्येके वर्णयन्ति ! यदहर्यस्मिनहनि पूर्णःसकलकलोपचयादखण्डमण्डलञ्चन्द्रमाः भवति,तामुपवसेत्इत्यर्थः॥ ११॥

  कदापुनश्चन्द्रमाः सकलकलोपचयादखण्डमण्डलो भवति? कः खलु ज्ञानोपायोऽस्यार्थस्य? इत्यस्यामाकाङ्क्षायामुच्यते, -

  पृथगेवैतस्य ज्ञानस्याध्यायो भवति, अधीयीत वा तद्विद्भ्यो वा
पर्वागमयेत॥ १२॥

 पृथगन्य एव, एतस्य पूर्वविवक्षितस्य ज्ञानस्य, उपायभूतोऽध्यायः अधीयतेइत्यध्यायो ग्रन्थो भवति। तञ्च ग्रन्थम्, अधीयीत वास्वयं वा पठेत् तं विवक्षीतज्ञानोपायं ग्रन्थं ये विदन्ति, त इमेतद्विदो ज्योतिः शास्त्रविद उच्चन्ते। तेभ्यः सकाशात् वा पर्वदर्शपौर्णमासाख्यम् आगमयेत सम्यग् जानीयात्। कस्मिन् काले चन्द्रमाः क्षीयते?तदपि ज्ञानं ज्योतिः शास्त्रमापेक्षमेव, इत्यभिप्रायः। तत्र क्षयकालः कात्यायनेनैव ज्योतिः शास्त्रादाकृष्य दर्शितः।पूर्णताकालःपरमस्माभिर्वक्तुमवशिष्यते। पञ्चदश्यां पञ्चदशे मुहूर्तेकिल चन्द्रमाः सकल कलोपक्षयादखण्डमण्डलोभवति, इतिज्योतिः शास्त्रविदः कथयन्ति। श्लोकमपि उदाहरन्ति।

“पञ्चदश्यां पञ्चदशे मुहूर्त्ते चन्द्रमण्डलम्।  
यथा भवति, तद्वत्त्वं सदा भव, नृपोत्तम !”।

  इति। केनचित् ज्योतिःशास्त्रकुशलेन कश्चिद्राजा खल्वेवमुपश्लोकितः।

“राकामध्यगतश्चन्द्रःपूर्ण इत्यभिधीयते”।

  इति च स्मरन्ति।कालवशात् पुनरेतस्यान्यथात्वं जातम्।युगपरिवृत्त्या किल कालभेदो गणितागतवस्तुषु भवति, इति ज्योतिर्विदो वदन्ति। अतएव,
ततः पराचीनेन ज्योतिः शास्त्रविदा भास्कराचार्य्येण
सिद्धान्तशिरोमणावुक्तम्।

“कक्षाचतुर्थस्तरणेर्हिचन्द्रः  
कर्णान्तरे तिर्य्यगिनोयतोऽजात्।  
पादोनषट्काष्टलवांतरेऽतो  
दलं नृदृश्यस्य दलस्य शुक्लम्”।



  इति॥१२॥०॥

 ** अथ यदहरुपवसथोभवति,तदहःपूर्वाह्णएवप्रातराहुतिँ्हुत्वैतदग्नेःस्थण्डिलं गोमयेनसमन्तं पर्युपलिम्पति॥ १३॥**

  अथेति पूर्व्वप्रकृतार्थम्। पूर्व्वप्रकृते यस्मिन्नहनि उपवसथोभवति,तदहस्तस्मिन्नहनि प्रातराजतिं हुवा, पूर्व्वाह एव, अग्नेरेतदधिकृतंस्थण्डिलम्, एतस्य अधिकृतस्याग्नेर्वा स्थण्डिलम्
अग्न्यगारम्,गोमयेन गोशकृता गोमयोदकेनेत्येतत्। समन्तं चतुरस्रं परिसर्वतोभावेनोपलिम्पति। एतदिति रसवतीनिरासार्थम्। तत्खल्वस्य द्वितीयमग्न्यागारम्। स्थण्डिलग्रहणं लौहादिभाण्डस्थे अग्नौहोमनिषेधार्थम्।पूर्व्वात्त एव उपलिम्पति, इति सम्बन्धात्एवकाराच्चपूर्व्वाह एव उपवसथं दर्शयति चतुर्दश्यामपि।अन्यथा, प्रागावर्त्तनादिति सिद्धत्वादनुवादापत्तेः। अतएव पूर्व्वाहएव प्रातराजतिं हत्वा,इत्यापि न वर्ण्यते। सिद्धायामपि प्रातराजतौ, प्रातराजतिं हुवा, इति वचनमौपवसथिके अहनि स्वयं होमकरणसूचनार्थम्। कथन्नाम? हुत्वापर्य्यपलेप्तव्यम् इति पर्य्युपलेपनहोमयोरेकः कर्त्ताऽवगम्यते।

किमर्थं पुनरत्र स्वयं होमकरणं नियम्यते ? फल विशेषार्थमित्याह। अत्र हि स्वयं होमे कृते सर्वदैव स्वयं कृतो भवति। भवति चात्रब्राह्मणम्। “एते ह वै रात्रीसर्व्वारात्रयः समवयन्ति; या पूर्य्यमाणपक्षस्य रात्रयः ताः सर्वाः पौर्णमासीसमवयन्ति, या अपक्षीयमाणपक्षस्य रात्रयस्ताः सर्व्वा अमावस्यां समवयन्ति, सयोद्दैवं विद्वान् स्वयमुपवसथं जुहोति, सर्व्वदा हैवास्य स्वयं कृतंभवति” इति॥१३॥०॥

**  अथेध्मानुपकल्पयते; खादिरान् वा, पालाशान् वा॥ १४॥**

  अथानन्तरं, श्लोयागार्थमिध्मान्,-

**“प्रादेशद्वयमिध्मस्यप्रमाणं परिकीर्त्तितम्।**  

**एवंविधाः स्युरेवेह समिधः सर्व्वकर्मसु।  
समिधोऽष्टादशेध्मस्य प्रवदन्ति मनीषिणः।  
दर्शे च पौर्णमासे च कियास्वन्यासुविंशतिम्”।**

  इति कर्मप्रदीपोक्तलक्षणसंख्याकान्। बहुवचनमावृत्त्यपेक्षम्।उपकल्पयते, उप समीपे अग्नेरित्यर्थात्, कल्पयते आसादयतीत्यर्थः। इध्मान् विशिनष्टि,खादिरान् खदिरमथान् वा, पालाशान् पलाशमयान् वा। खदिरपलाशौ प्रसिद्धौ।वाशब्दद्वयन्तुल्यवदिकल्पार्थम्। ते खल्लिमे इमाः यत्र न कर्त्तव्याः, तदप्याहकर्मप्रदीपः।

**“अङ्गहोमसमित्तन्त्रसोष्यन्त्याख्येषु कर्मसु।  
येषाञ्चैतदुपर्य्युक्तंतेषु तत्सदृशेषु च।**

अक्षभङ्गादिविपदि जलहोमादिकर्मणि।  
सोमाहुतिषु सर्वासु नैतेष्विध्मोविधीयते”।

  इति। अस्यायमर्थः। विवाहादिकर्म्माङ्गभूता ये होमास्ते अङ्गहोमाःइत्युच्यन्ते। येऽपि समिद्धविष्कास्तन्त्रहोमाः। द्विविधाःकिल होमाःयाज्ञिकसम्प्रदायप्रसिद्धाः क्षिप्रहोमास्तन्त्र होमाञ्च,इति। तत्र ये क्षिप्रं हूयन्ते, तद्मे सायंप्रातर्होमादयोऽनङ्गविस्तारयुक्ताः क्षिप्रहोमा उच्चन्ते। ये तु परिसमूहनवर्हिराद्यङ्गविस्तारयुक्ताःतद्मे तन्त्रस्येतिकर्त्तव्यताया यथोक्तायाः संबन्धात् तन्त्रहोमा उच्चन्ते।यश्च आसन्नप्रसवायाः सुखप्रसवार्थंसोय्यन्तीहोमः। येषाञ्च सायंप्रातर्वैश्वदेवामानाम्, उपरि पश्चात्, एतत् इद्माख्यं द्रव्यम्, उक्तम् आम्नातम्। तेष्वेतेषु तत्सदृशेष्वेन्येषु च क्षिप्रहोमेषु। यः किलऊढायां यानेन पत्या नीयमानायामक्षभङ्गनद्भविमोक्षादि विपदिनैमित्तिको होमो विहितः। यश्च,- “पौर्णमास्यां रात्रावविदामिनि ह्रदे
नाभिमात्रमवगाह्याक्षततण्डुलानृगन्तेष्वास्येन जुहुयात्स्वाहेत्युदके”- इति काम्योजलहेामः, आदिपदात् यश्च पदवर्त्महोमः, याश्च सोमरसाहुतयः, तेषु एतषु सर्वेषु होमेषु इध्मो नविधीयते,- इति॥१४॥०॥

  **खादिरपालाशालाभे, बिभीदकतिल्वकबाधकनीवनिम्बराजवृक्षशाल्मल्यऽरलुधित्थको विदारश्लेष्मातकवर्जꣳसर्ववनस्पतीनाभिध्मोयथार्थꣳस्यात्॥ १५॥**

  खादिरपालाशयोरलाभे असम्भवे, बिभीदकादिवर्ज्जमन्येषां

सर्वेषां वनस्पतीनामश्वत्थप्रभृतीनाम्, इध्मो, यथार्थम्, अर्थं प्रयोजनम्अनतिक्रम्य, स्यात् आसादनीयो भवेत्। तदलाभे, इत्यनभिधाय,खादिरपालाशालाभे, इति जात्या द्रव्यमुपलक्षयन्नाचार्य्यस्तयोरलाभ एवसर्ववनस्पतीनामुपादानं, न तु तत्प्रतिनिध्योरपि कदरपारिभद्रयोरभावे,- इति दर्शयति। बिभीदकादयो वृक्षजातिविशेषाः॥ १५॥ ०॥

** **

**  विशाखानि प्रति लूनाः कुशावर्हिः॥ १६॥**

  विकृष्टाः पृथग्भूताः शाखाः पत्राणि यस्मात् स्थानात्, तानिविशाखानिकुशस्कन्धप्रदेशा उच्चन्ते। तानि प्रति लक्षीकृत्य लूनाश्किन्नाःकुशाः,वर्हिःवर्हिःस्तरणार्थमासादयिव्याः इत्यर्थः वर्हिः संज्ञकाः,इति वा व्याख्येयम्। तदत्र विधेयप्राधान्यविवक्षयैकवचनं द्रष्टव्यम्। 'वर्हिषः' इति बहुवचनान्तमेव शूलपाणिःपठति। तदा व्यक्त एवार्थः॥ १६॥ ०॥

**उपमूललूनाः पितृभ्यः॥ १७॥**



 उपमूले मूलसमीपदेशे लूनाः कुशाः, पितृभ्यः पितृकर्म्मार्थमासादयितव्याः,इतिप्रसङ्गादिहोच्यते। ते खल्विमे पित्रर्थमासादयितव्याः कुशाः मूलसमीपेऽप्यधोभाग एव लवितव्याः नोर्द्धभागे। कस्मात्?

“हरितायज्ञियादर्भाः पीतकाः पाकयज्ञियाः।  
   समूलाः पितृदैवत्याः कल्माषा वैश्वदेविकाः ”।

 इति कर्म्मप्रदीपे समूलत्वोपदेशात्। एके पुनरुपमूललूनानांसमूलत्वासम्भवं मन्यमानाः, पिण्डास्तरणकुशानां
च्छिन्नमूलत्वविधायककात्यायनसूत्रं पश्यन्तोभ्रान्ताः सूत्रमिदं
पिण्डास्तरणकुशपरम् इति वदन्ति। तदसङ्गतम् ! मूलादधस्ताल्लवनएव
समूलत्वोपमूललूनत्वयोः सम्भवात्।

              “गोकर्णदीर्घाश्च कुशाः सकृच्छिन्नाः समूलकाः”।

  इति तद्धृतवचनान्तरएव छिन्नानामपि कुशानां समूलवदर्शनाच्च। कात्यायनस्तु न अस्मत्सूत्रकारः, इति तत्सूत्रोपदर्शनमत्रानुचितम्॥ १७॥ ०॥

**तेषामलाभे, शूकतृणशरोशीर्य्यबल्वजमुतवनललुण्ठवज्जसर्व्वतृणानि॥ १८॥**

  

तेषां यथोपदिष्टानां कुशानामलाभे, शुकटणादिवर्ज्यं सर्व्वतृणानि, वर्हिषस्तरणार्थमासादयितव्यानि, वर्हि संज्ञकानि वाभवन्ति। तैः कुशार्थः कर्त्तव्यः इत्यर्थः। शूकतृणं, शूकयुतं तृणम्। शूकानि फलपुष्पमञ्चोर्य्यः
शरादयः, तृणजातिविशेषाः। यत् पुनर्बल्बजविधायकं पुराणवचनम् —

“कुशाः काशाः बल्बजाश्च तथाऽन्ये तीक्ष्णारोमशाः।  
मौञ्जश्च शाद्वलश्चैव षड्दर्भाः परिकीर्त्तिताः”।

  

इति। तत् कौथुमादिव्यतिरिक्तविषयम्। 'तीक्ष्णरोमशाः,इति बल्बजानां विशेषणं, तेनात्र तद्व्यतिरिक्तबल्बजानां निषेधोबोद्धव्यः'इति नारायणोपाध्यायप्रभृतयः। तदसङ्गतम्। साधारणवचनव्यपाश्रयेण स्वशास्त्रसङ्कोचस्यान्याय्यत्वात्। 'तथाऽन्ये' इतिबल्बजानां भेदेनैव
तीक्ष्णरोमशानामवगमाच्च। अन्यथा, 'तथाऽन्ये' इति प्रमादपाठः स्यात्। षट्सङ्ख्याविरोधाच्चषट्सङ्ख्याकीर्त्तनं खल्वेवं विरुध्यते। तीक्ष्णरोमशत्वस्यबल्बजविशेषणत्वे पञ्चानामेवोपलम्भात्। न च -

“पितृतीर्थेन देयाः स्युर्दूर्वाः श्यामाकमेवच”।

  इति तत्पूर्ववचनोपात्ताभ्यां दूर्वाश्यामाकाभ्यां सङ्ख्यापूरणम् इतिवाच्यम्। सप्तमङ्ख्याऽऽपत्तेः। तस्मात् ततो भेदेनैव इह षणामुपादानम्। षणामेव वा मध्ये दूर्वाश्यामाकयोरितरापेक्षयाउपादेयत्वार्थं तयोः पूवं
प्रातिस्विकतया कीर्त्तनम्,इति वर्णनीयम्। ते खल्वत्र शाद्वलतयैव लभ्येते। यच्च,शाद्वलम् इति दूर्वादिषड्विशेषणं पृथक्त्वे तु सप्तमापत्तेः, इति वाचस्पतिमिश्रवर्णनम्। तदप्यनुचितमेव। विशेषणत्वाऽसङ्गतेः। शाद्वलस्यैकवचनान्ततयाकुशादीनाञ्चबहुवचनान्ततया
निर्देशात् परस्परमनाकाङ्क्षत्वप्रततीतेः। मौञ्जश्च शाद्वलञ्चैव इति च
मुञ्चादिभ्यो भेदेनैवशाद्वलस्यावगतेः। पूर्व्ववचनोपात्तयोः दूर्वाश्यामाकयोरत्रान्तर्भावस्योक्तत्वाच्च। षड्दर्भाःइति खल्वत्र परिभाष्यतेतेषामेव। दूर्वाश्यामाकयोः विशेषविवक्षया पूर्वत्रोपादानम्
इत्यस्मदुक्तैववर्णना। अतएवइह पठितानामपि कुशानाम् -

“गोकर्णदीर्घाश्च कुशाः सकृच्छिन्नाः समूलकाः”।

  

इति पूर्व्ववचनपूर्व्वार्द्धे परिकीर्त्तनं सङ्गच्छते। तस्मात्
पूर्व्ववचने पूर्व्वाद्धेन प्रथमकल्पानांकुशानाम्, उत्तरार्द्धेन च अनुकल्पान्तरा

पेक्षया अभ्यर्हितयोः दूर्वाश्यामाकयोः पृथगुपादानम् इत्यादरणीयम्॥१८॥०॥

  आज्यंंँस्थालीपाकीयान्व्रीहीन् वा यवान् वाचरुस्थालींमेक्षणँस्रुवमनुगुप्ता अप इति॥ १९॥

  

अत्र प्रतिपदम् उपकल्पयते इति सम्बध्यते। कथम्? श्राव्यम् उपकल्पयते। स्थानोपाकीयान् स्थालीपाकसमर्थान्,यावद्भिः स्थालीपाको निर्वहति तावतो व्रीहीन् वा यवान् वा, उपकल्पयते।चरुस्थालीम् उक्तलक्षणाम्, उपकल्पयते। मेक्षणम्—

“इध्मजातीयमिध्मार्द्धप्रमाणं मेक्षणं भवेत्।  
वृत्तञ्चाङ्गुष्ठ पृथ्वग्रमवदानक्रियाक्षमम्।  
एषैव दर्व्वी यस्तत्र विशेषस्तमहं व्रवे।  
दर्वी द्व्यङ्गुलपृष्ट्वग्रा तुरीयोनन्तु मेक्षणम्”।

 इतिकर्मप्रदीपोक्तलक्षणम्, उपकल्पयते। स्रुवमुपकल्पयते। सुवलक्षणमुक्तम्। अनुगुप्ता अपउपकल्पयते। इतिना, अन्यदप्येवम्भूतं
दर्व्वीप्रभृतिकं सूचयति। उपकल्पनं चामीषामुद्गग्राणामग्नेरुत्तरतः प्राञ्चंप्राञ्चं प्रयोजनानुसारेण करणीयम्। तथाच्च कर्म्मप्रदीपः।

“प्राञ्चं प्राञ्चमुदगग्नेरुदगग्रं समीपतः।  
तत्तथाऽऽसादयेद्रव्यं यद्यथा विनियुज्यते”।



 इति। उपकल्पितानांचामीषां प्रसेकोवीक्षणमभ्युक्षणञ्चाद्भिः कर्त्तव्यम्। तदाह गृह्यासंग्रहः।

“द्रव्याणामुपक्लृप्तानां होमीयानां यथाविधि।  
प्रसिञ्चन् वीक्षणं कुर्य्यादद्भिरभ्युक्षणं तथा”।

  इति। तदिदं द्रव्यासादनं स्थण्डिलोपलेपनात् परत एवकरणीयम्। कस्मात् ? आचार्य्येण तथैव सूचितत्वात्। आचार्य्यपुत्रोऽप्याह गृह्यासंग्रहे।

“भूमेःसमूहनं कृत्वा गोमयेनोपलिप्यच।  
द्रव्याण्युत्तरतः स्थाप्य वृर्षी कुर्य्याददङ्मुखीम्”।

  इति। तदनेनोपलेपनात् परं द्रव्यासादनमभिधाय, "लक्षणं तत् प्रवक्ष्यामि" इत्यादिना लक्षण्मग्निस्थापनादिकञ्च परतोऽभिहितवान्। अथैवमुदगग्नेर्द्रव्यासादनं कर्मप्रदीपोक्तंविरुध्यते। नैष दोषः। भविष्यताऽप्यग्निनोदीच्याः संबन्धोपपत्तेः। तथाच “पुरोडाशकपालेन तुषानुपवपति" इत्यत्र यथा भविष्यता पुरोडाशेनकपालस्याभिसंबन्धो निर्णीतः, तथैवात्रापि भविष्यतैवाग्निना उत्तरस्याः संबन्धो बोद्धव्यः। अग्निस्थापनात् पूर्व्वमेव द्रव्यासादनस्योपदेशादनन्यगतेर्वचनात्॥१९॥

**यानि चानुकल्पमुदाहरिष्यामः॥ २०॥**

  यानि तैलादीन्यनुकल्पं प्रत्युदाहरिष्यामः। चशब्दात् यानि चउलूखलादौन्युदाहरिष्यामः, तान्युपकल्पयते॥ २०॥ ०॥

  अथेदानीमुपवसतो व्रतमुच्यते,—

न तदहः प्रसृज्येत॥ २१॥

   तदहस्तस्मिन्नहनि, न प्रसृज्येत प्रकर्षेण त्यजेत् गृहम्—

इत्यर्थाद्गम्यते। सृज्यतिस्त्यजतिकर्मा। तदनेनास्य प्रवासोनिषिध्यते।
प्रसृज्येत प्रकर्षेण दूरं गच्छेत् इति वा व्याख्येयम्॥२१॥ ०॥

 

**दूरादपि गृहानभ्येयात्॥ २२॥**

  अभ्येयात् आगच्छेत्। स्वयं होतुम्। तदहरिति वर्त्तते॥ २२॥ ०॥

**  अबहुवादीस्यात्॥ २३॥**

  

बहु वदितुं शीलं यस्य,सोऽयं बहुवादी. स न भवति,इत्यबहुवादी, स्यात्, तदहरिति वर्त्तत एव। तदत्र, ताच्छील्यार्थकनिणिप्रत्ययात् वृथैव बहुवादी न भवेत्, व्याख्यानादौस्वल्यदोषएव बहुकथनेऽपि,- इति दर्शयति॥ २३॥ ०॥

**    अन्यतस्तु धनं क्रीणीयान्न विक्रीणीत॥ २४॥**

  अन्यतः सकाशात् धनं द्रव्यं क्रीणीयात्, न तु स्वयं विक्रीणीत अन्यस्मै। तदहरित्येव। तदत्रतुशब्दो भिन्नक्रमेणयोजनीयः, अनर्थको वा। “मिताक्षरेव्वनर्थकम्” इति वचनात्॥२४॥०॥

**     सत्यं विवदिषेत्॥ २५॥**

  

ऋजुरक्षरार्थः। सत्यं वदेत्, इति वक्तव्ये, सत्यं विवदिषेत्, इति
सूत्रयन्नाचार्यो मनसाऽप्यसत्यं वक्तुं नेच्छेदित्युपदिशति॥ २५॥ ०॥

  

**अथापराह्नएवाप्लुत्यौपवसथिकं दम्पती भुञ्जी**

**यातां;यदेनेयोःकाम्यँस्यात्,सर्पिमिश्रँस्यात्; कुशलेन॥ २६॥**

 

अथ दध्माद्याहरणानन्तरम्, आप्लुत्य, अपराह्नएव दम्पतीभुञ्जीयाताम्—इति भिन्नक्रमेणयोजनीयम्। कुतः? पूर्वाह्नएवस्नानस्याम्नानात्, तद्बाधे च कारणविशेषाभावात्। तथाच स्मरणम्।

“चतुर्थे च तथा भागे स्नानार्थं मृदमाहरेत्।  
तिलपुष्पकुशादीनि स्नानञ्चाकृत्रिमे जले”।

  इति। “अपराह्नेव्रतोपायनीयमनीयामश्रीयाताम्” इति च तन्त्रान्तरे अपरालएवानयोर्भोजनोपदेशात्। तस्माद् यथोक्तएवार्थः।

  अङ्कोऽपरो भागः, अपराह्नः। तत्रैव भुञ्जीयाताम्,
इत्येकभोजनमनयोर्नियम्यते,द्विर्भोजनप्राप्तौ भोजनान्तरव्युदासार्थम्। किं भुञ्जीयाताम्? औपवसथिकम्। उपवसथेन संसृष्टं तत्रापियदविरुद्धम्। तत्रापि एनयोर्दम्पत्योर्यत् काम्यं कमनीयं रुचितम् इत्येतत्। स्यात्, भवति। सर्पिर्मिश्रं घृतमिश्रञ्च स्यात्। यच्चकुशलेन सुखेन, परिणमति, इति वाक्यशेषः। एतदुक्तं भवति।इत्थमौपवसाथिकमल्पं भुञ्जीयातां, यत् भुक्तमनयोःसुखेन परिणमति, न मनागपि शरीरवैषम्यमुत्पादयति,इति। एवं खल्वविघ्नेन श्वोयागः सम्पत्स्यते, इत्यभिप्रायः। किम्पुनस्तदौपवसथिकम्? लवणादिवर्ज्जम्, इति ब्रूमः। कुतः? गृह्यान्तरवचनात्। तथाचोक्तम्।

“लवणंमधु मांसञ्च क्षारं श्वो येन हूयते।  
उपवासे न भुञ्जीत, नोरुरात्रौ च किञ्चन ”।

  इति। अत्र, उरुरात्रौ किञ्चन न भुञ्जीत,- इत्युपादानात्, दिवा
दैवादभोजने, रात्रेः प्रथमयामेऽपि भोजनं दर्शयति।

“दिवोदितानिकर्माणिस्वकालेनकृतानिचेत्।  
शर्वर्य्याःप्रथमेयामेतानिकुर्य्यादतन्त्रितः”।

  इति च स्मृत्यन्तरम्॥२६॥०॥

**** इति महामहोपाध्यायराधाकान्तसिद्धान्तवागीशभट्टाचार्थ्यात्मजश्रीचन्द्रकान्ततर्कालङ्कारस्यकृतौ
गोभिलीयगृह्यसूत्रभाष्येप्रथमप्रपाठकस्य पञ्चमीखण्डिका॥ ०॥

\_\_\_\_\_\_\_\_\_\_



**गोभिलीयगृह्यसूत्रे**

  प्रथमप्रपाठके षष्ठी खण्डिका।

![](../books_images/U-IMG-1708760433विद्या१.png)

** ** अथेदानीमौपवसथिकभोजननियमद्रढिम्ने ब्राह्मणमुदाहरति,—

****

** मानतन्तव्यो होवाचाहुतावा एतस्य मानुष्याहुतिर्भवति;
यऔपवसथिकंनाश्नाति॥१॥**

  मानतन्तव्योनाम कश्चिदाचार्य्यः ह किल उवाच। किम्उवाच? तदुच्यते। न हुता अहुता फलरहिता इत्येतत्। वै - इत्यनर्थको निपातः। एतस्य, औपवसथिकम् अनश्रुवानस्यमानुव्याहुतिर्मनुष्योपकारार्था आहुतिः, सायंप्रातर्होमवैश्वदेवादिलक्षणा,भवति। हुताऽपि मानुष्यजतिरहुता भवति सर्वोऽपि होमोनिष्फलो भवतीत्यर्थः। मानुष्याहुतिः प्राणाग्निहोत्रलचणा वा। तथाच स्मर्य्यते।

“गृहस्थो ब्रह्मचारी च यस्त्वनश्नस्तपश्चरेत्।  
प्राणाग्निहोत्रलोपेन श्रवकीर्णीभवेत्तु सः”।

  

इति।

“अनड्वान् ब्रह्मचारी च आहिताग्निश्च ते त्रयः।  
अनन्त एव सिध्यन्ति नैषां सिद्धिरनश्नताम्”।

  इति चैवमादि। तथाचावश्यं होतव्या मानुष्याहुतिः प्राणाग्निहोत्रलक्षणाअस्य न हुता भवतीत्ययं प्रत्यवैतीत्यभिप्रायः। एतस्य,

इति आचार्य एव विवृणोति। ‘य औपवसथिकंनाश्नाति’न भुङ्क्ते॥१॥

  

किञ्च। स खल्वयम्—

**  अनीश्वरो ह क्षोधुको भवत्यकाम्योजनानां पापवसीयसी हास्य
प्रजा भवति॥२॥**



 न ईश्वरोऽनीश्वरोहकिल भवति। सर्व्वत्रैश्वर्य्यमस्य व्याहन्यते स्वस्य द्रव्येऽपि, इत्यर्थः। क्षोधुकः क्षुद्युक्तः,अतृप्तः सदा भवतीत्यर्थः। न काम्योऽकाम्योऽकमनीयोऽस्पृहणीयो जनानां लोकानां भवति। किञ्च। पापवसीयसी पापशीला,ह किल अस्य औपवसथिकमनश्नुवानस्य, प्रजा सन्ततिर्भवति। पापं प्रसिद्धं वसीयःपुण्यम्। तदुभयवत्यस्य प्रजा भवति, इति वा वर्णनीयम्॥ २॥

  अनश्नुवानस्य दोषमभिधाय, अथेदानींवैपरीत्येनाश्नुवानस्यगुणा अभिधीयन्ते,—



**  यऔपवसथिकंभुङ्क्तईश्वरोहभवत्यक्षोधुकः काम्योजनानांवसीयसीहास्यप्रजा भवति॥३॥**

 वसीयसीकल्याणीपुण्यवतीत्यनर्थान्तरम्। सुस्थिरा, इति भट्टभाष्यम्। अपापवसीयसी, इति पाठे,पापवसीयसीव्याख्याता, सा न भवतीत्यपापवसीयसी। कृतभाष्यमन्यत्॥३॥०॥

  यस्मादौपवसथिकमनश्नुवानस्यैते दोषाः, अश्नुवानस्य चैते गुणाभवन्ति,-

**  तस्मात् यत् कामयेतौपवसथिकं भुञ्जीयाताम्॥ ४॥**

  

यदौपवसथिकं कामयेत गृहपतिः, व्यत्ययाद्वाकामयेयातांदम्पती, तद्भुञ्जीयाताम्॥ ४॥ ०॥



  अथेदानीमन्यदपि व्रतमभिधीयते,

**अध एवैताँरात्रिँशयीयाताम्॥ ५॥**



  अधो भूमावेव न पल्यङ्कादौ। स्वस्तरम्तुन निषिध्यते। एतां उपवसथदिवसीयां रात्रिं शयीयातां दम्पती॥ ५॥

**  तौ खलु जाग्रन्मिश्रावेवैताँरात्रिंँविहरेयातामितिहासमिश्रेण वाकेनचिद्वा॥ ६॥**

****

  तौ दम्पती। स्खल्वित्यनर्थको निपातः। जाग्रन्मिश्रौ जाग्रदवस्थयैव स्वापं मिश्रयन्तौ एतामौपवमथिकां रात्रिं विहरेयातां नयेयाताम् इत्यर्थः। कथं जाग्रन्मिश्रौ भवेताम्? तदुच्यते। इतिहासमिश्रेण। भावप्रधानोऽयं निर्देशः। इत्थम्भावे तृतीया। इतिहासमिश्रतया तदालोचन येत्येतत्। इतिहासमिश्रेण केनचित्सद्व्यवहारेण वा, इति वा व्याख्येयम्। अन्येनापि केनचित्  
पुण्यकथादिना वा, इत्ययमभ्युपायो जाग्रन्मिश्रत्वे॥ ६॥

** जुगुप्सेयातान्त्वेवाव्रत्येभ्यः कर्म्मभ्यः॥ ७॥**

  जुगुप्सेयातां निन्देताम्। अव्रत्येभ्यः, व्रते साधु प्रत्यं, तन्न भक्ती। त्यव्रत्यं,व्रतविरुद्धमुच्यते। तेभ्यः कर्मभ्यःग्राम्यधर्मादिभ्यः, तानिकर्माणि त्यक्तुम् -इत्यर्थः। गोप्नुम् इच्छा वा जुगुप्सोच्यते। तदा

स्खल्वव्रत्येभ्यः आत्मानं रक्षितुम् इच्छेताम् इति व्यक्तैव वचनव्यक्तिः। तुशब्दःसम्भवकालं व्यवच्छिनत्ति। एवशब्दश्च, प्रकृतं नियमयन्व्यतिरेके व्रतभङ्गमवगमयति। अतएव स्मर्य्यते,—

“स्मरणं कीर्त्तनं केलिः प्रेक्षणं गुह्यभाषणम्।  
सङ्कल्पोऽध्यवसायश्च क्रियानिष्पत्तिरेवच।  
एतन्मैथुनमष्टाङ्गं प्रवदन्ति मनीषिणः।  
अनुरागात् कृतञ्चैव ब्रह्मचर्य्यविरोधकम्।  
विपरीतं ब्रह्मचर्य्यमेतदेवाष्टलक्षणम्”।

  इति।

“उपवासे तथा यौनं हन्ति सप्त कुलानि वै।  
स्त्रीणां सम्प्रेक्षणात् स्पर्शाताभिः कङ्कथनादपि।  
ब्रह्मचर्य्यं विपद्येत, न दारेष्वृतुसङ्गमात्”।

  इति चैवमादि। अत्र च, सम्प्रेक्षणात्, सङ्कथनात्, दृ्त्यत्र
सरागत्वं संशब्दस्यार्थः, साहचर्य्यात् स्पर्शेऽपि तथा, इति शूलपाण्युपाध्यायाः। तुशब्दश्चशब्दार्थो वा,गात्राभ्यङ्गादीनि समुच्चिनोति। कस्मात्?

“गात्राभ्यङ्गं शिरोऽभ्यङ्गं ताम्बुलञ्चानुलेपनम्।  
व्रतस्थो वर्ज्जयेत् सर्वंयच्चान्यद्बलरागकृत्।

  इत्येवमादिस्मरणात्॥ ७॥ ०॥                    
       

न प्रवसन्नुपवसेदित्याहुः॥ ८॥

  प्रवसन् प्रवासमनुतिष्ठन् न उपवसेत्, इत्याहुरेके आचार्य्याः।

  एतस्मादेवावगम्यते, प्रवसन्नप्युपवसेत्, इत्यन्ये आचार्य्यमन्यन्तेइति॥ ८॥०॥

  

यदा तु खलुप्रवसन् गृहपतिर्नोपवसति, तदाऽपि,—

पन्या व्रतं भवतीति॥ ९॥

  

पत्या व्रतमौपवसथिकं भवति इति आजराचार्याः॥ ९॥

  तदेवं प्रवमता नोपवस्तव्यम्, इत्येकेषामाचार्याणां मतं, प्रवमताऽप्युपवस्तव्यम् इति चापरेषाम्। एतस्मिंश्च विकल्पे सति,—

यथा कामयेत, तथा कुर्य्यात्॥ १०॥

  कृतभाष्यमेतत्॥१०॥०॥

**एवमेवाहिताग्नेरप्युपवसथो भवति॥ ११॥**

  आहिताग्निः पञ्चाग्निरुच्यते। स च —

“पवनःपावनस्त्रेता यस्य पञ्चाग्नयोगृहे”



 इति सत्युक्तः।पवन आवसथ्योऽग्निः पावनः सभ्योऽग्निः यः शीतापनोदनाद्यर्थं बहुषु देशेष्वपि विधीयते,इति कुल्लूकभट्टः। त्रेता दक्षिणाग्निगार्हपत्याहवनीयलक्षणमग्नित्रयम्। ऋज्व यत्।औपासनाग्निमधिकृत्य उपवमथस्य सूचितवादाहिताग्नेरेष न प्राप्नोतीत्येवमतिदिश्यते॥११॥०॥

यच्चाम्नायो विद्ध्यात्॥ १२॥

  

आम्नायते अभ्यस्यते, -इत्याम्नायो वेद उच्यते। स खल्वाम्नायः शाखान्तरीयोऽपि यदन्यद्दिदध्यात्, तदपि कर्त्तव्यम्, इति वाक्यशेषः।
अध्वर्युप्रत्ययत्वादग्निहोत्रस्य तदाम्नायविहितं कुर्य्यादित्यभिप्रायः। चः समुच्चये, पूर्वोक्तमेव समुचिनोति॥ १२॥ ०॥

**  अथ पूर्व्वाह्ण एव प्रातराहुतिँहुत्वाऽग्रेणाग्निं परिक्रम्य दक्षिणतोऽग्नेः प्रागग्रान् दर्भानास्तीर्य्य॥ १३॥**

****

  अथापरदिने प्रातराहुतिं हत्वा। सिद्धाया अपि प्रातराहुतेः पुनरभिधानं क्रमार्थम्। कथन्नाम ? प्रातराहतिं हुत्वा समिदाधानान्तं विधाय वक्ष्यमाणं कर्म कुर्य्यात्। कुतः?

“आधाय समिधञ्चैव ब्रह्माणमुपवेशयेत्”।

 इति कर्मप्रदीपदर्शनात्। “अग्निमुपसमाधाय दक्षिणतोब्रह्मासनमास्तीर्य्य” इति च गृह्यान्तरम्। नैतदेवम्। कस्मात्? स्वशास्त्रविरोधात्। तथाच गृह्यासंग्रहः।

“लेखनाभ्युक्षणेकृत्वानिहितेऽग्नौसमिद्ददेत्।  
ततोभूमिग्रहंकृत्वाकुर्य्यात्परिसमूहनम्।  
ब्रह्माणमुपसंकल्प्यचरुश्रपणमारभेत्”।



  इति। कर्मप्रदीपोक्तस्तु क्रम आधानविषयः। कथं ज्ञायते? तत्रैव तदभिधानात्।गृह्यान्तरमप्यन्येषामेव न त्वस्माकम्। स्वशास्त्रविरोधापत्तेः। कात्यायनादिभिर्हि तत् सूचितम्। ते किलकालादिशाखिनां सूत्रकाराः। तथाच भूमिजपं तृचेनपरिसमूहनञ्चकृत्वा वक्ष्यमाणं कुर्य्यादित्ययमत्र कर्म्मक्रमः। अधिकमग्रे वक्ष्यामः। तदयमर्थः। प्रातराहुतिं हुत्वा पूर्व्वाह्नएव प्रतिपदभावेऽपि,—

इत्यवोचाम। अग्रेण पूर्व्वया दिशा, अग्निं परिक्रम्य अग्निं प्रदक्षिणीकृत्य गत्वा, दक्षिणतोदक्षिणस्यां दिश्यग्नेः। सार्व्वविभक्तिकस्तसिल्।

“उदग्धारामविच्छिन्नामाग्न्यमारभ्य दक्षिणाम्।  
दह्याद्ब्रह्मासनस्थाने सर्वकर्मसु नित्यशः”।



  इति गृह्यासंग्रहवचनात्, अविच्छिन्नां वारिधारां दत्वा,
प्रागग्रान् दम्भांन् आस्तीर्य्य, ब्रह्मोपवेशनार्थम्। निरस्यति, इति
वक्ष्यमाणेन सम्बन्धः। तच्च निरमनं ब्रह्मणः कर्म,इति वक्ष्यामः। ततश्च, एतदन्तं कर्म याजमानिकम्।कथन्तर्हि आस्तरणनिरसनयोःसम्बन्धः? समानकर्त्तकत्वाभावात्। कुतः पुनः समानकर्त्तृकत्वमन्तरेणसम्बन्ध उपपद्यते? क्वाप्रत्ययबलात्, इति चेत्; इति चेत् भवान् पश्यति
क्वाप्रत्ययबलादेतदवगम्यते; समानकर्तृकया कथाचित् क्रियया सममत्र सम्बन्धेन भवितव्यम्, इति अत्रोच्यते।नान्यथोपपत्तेः। नैष दोषः। कस्मात्? अन्यथाऽप्युपपत्तेः क्वाप्रत्ययस्य। कथम्? पूर्वकालतामात्रार्थतया।तत्राप्येष दृश्यते, इति वक्ष्यामः। ‘अन्यच्चेष्टेत्’ इति वा व्यवहिततरेण वक्ष्यमाणेन सम्बन्धो वर्णनीयः। एवं किल भट्टनारायणादयो व्याचचक्षिरे।श्लोकश्चात्र भवति।

“येन यस्माभिसम्बन्धो दूरस्थस्यापि तस्य सः।  
अर्थतो ह्यसमर्थानामानन्तर्य्यमकारणम्”।

  इति। अतिक्रान्तसम्बन्धश्च गौभिले ग्रहीतव्य इति चोक्तं
गोभिलपुत्रेण। तच्च पुरस्तादुपदर्शितम्॥१३॥०॥

  अथेदानी ब्राह्मं कर्म्म अभिधीयते,

**  तेषां पुरस्तात् प्रत्यङ्मुखस्तिष्ठन् सव्यस्य पाणेरङ्गुष्ठेनोपकनिष्ठिकया चाङ्गुल्या ब्रह्माऽऽसनात् तृणमभिसंगृह्य दक्षिणापरमष्टमं देशं निरस्यति,-निरस्तः परावसुरिति॥ १४॥**

  

तेषां यजमानाम्तृतानां दर्भाणां, पुरस्तात् पूर्व्वम्यां दिशि, प्रत्यङ्मुख पश्चिमाभिमुखः, तिष्ठन् ऊर्द्धः सन्, सव्यस्य वामम्य, पाणेःकरस्य, अङ्गुष्ठेन, उपकनिष्ठिकया कनिष्ठममोपदेशस्थाअङ्गुलीउपकनिष्ठा अनामिका च उच्यते, उपकनिष्ठैव उपकनिष्ठिका, तयाच अङ्गुल्याब्रह्मा ब्रह्मतया परिकल्पितः इदानीमपि
कयाचिद्विवक्षयाब्रह्मा इत्युच्यते। आसनात् तदर्थंकल्पितात् यजमानास्तृतात् कुशमयात्, तृणं दर्भरूपम्, अभि संगृह्य गृहीत्वा, दक्षिणापरं दक्षिणास्याश्च अपरस्याश्च दिशोरन्तरालम्, अतएव,- अष्टमम्उभयदिगष्टमांश, देशं दिग्विभागं; नैऋतकोणम,- इत्येतत्। तं
प्रति, निरम्यति प्रक्षिपति ;- निरस्तः परावसुः,- इति, अनेन मन्त्रेण।

  

तदिदंनिरसनं ब्राह्मं कर्म - इति विज्ञायते। कुतः? ब्रह्मा,- इति कर्तृनिर्देशात्। लाट्यायनसूत्रणाच्च।स खल्वाचार्योऽन्यत्रैव याजमानं कर्म सूत्रयित्वा, “सर्व्वत्र ब्रह्मा दक्षिणत उदङ्मुखः कुर्य्याद्धं
मेभ्योऽन्यत्” -इति ब्राह्मं कर्म्म वक्तुमुपक्रममाणः तत्रैव प्रकरणे, “तद्दक्षिणतो निरस्तः परावसुरिति दक्षिणा तृणं निरस्येत्, आवसोःमदने मीदामीत्युपविशेत्” - इति सूत्रयाञ्चकार। तदनेन,

निरसनं ब्राह्मं कर्म, - इत्यवगच्छामः। अतएव तेनेव “दक्षिणार्द्धे तु सदसः पूर्व्वमुपवेशनं प्रस्तोतुः प्रत्युपवेशनं ब्रह्मोपवेशनेन निरस्तः परावसुरिति दक्षिणतृणं निरस्येत्,आवसोःसदने मीदामीत्युपविशेत्” इति ब्राह्मं कर्म निरसनमुपवेशनञ्च अन्यत्राप्यतिदिष्टम्। एतस्माच्च कारणात् नात्र आसनेन ब्रह्मणः सम्बन्धः, अपितु निरसनेनैव,इत्यवगन्तव्यम्।

  ये तु ब्रुवते,-‘नात्र ब्रह्मेत्यासनेन सम्बन्धः, उपवेशनात् पूर्वं तत्सम्बन्धाभावात्’ इति। तान् प्रति वक्तव्यम्।तदर्थपरिकल्पितत्वादामनम्य अस्त्यत्र कोऽपि सम्बन्धः इत्यकामेनापि वाच्यम्। लोकेऽपि देवाद्यर्थपरिकल्पितासनादौ देवासनादिव्यपदेशाः शतशो दृश्यन्ते। “लोके येष्वर्थेषु प्रसिद्धानि पदानि तानिसति सम्भवे तदर्थान्येव सूत्रेषु”इति खल्वनुक्रमणिका शास्त्रतात्पर्य्यविदाम्। “पुरोडाशकपालेन तुषानुपवपति” इति चभविष्यता पुरोडाशेन कपालस्यव्यपदेशोदृश्यते। तस्मात्, यथा, “प्रैतु होतुश्चमसः”इत्यत्र, होता यत्र चमति चमिव्यति अचमीद्वासहोतुश्चमसः,इति चमसिनां शेषभक्षाधिकरणे निर्णीतं, तथा अत्रापि ब्रह्मा यत्र आस्ते आसिष्यते आसिष्ट वा, तद्ब्रह्मामनम्, इति शक्यते वक्तुम्।अनयैव दिशा, ब्रह्मामनसास्तीर्य्य, इति, दद्याद्ब्रह्मासनस्याने, इति, ब्रह्मासने निधाय
इतिचैवमादयः शतशः व्यपदेशाःसमुपपद्यन्ते। एतावन्मात्रेपुनरत्रकारणेऽभ्युपगम्यमाने ब्रह्मासनात् इति यथाश्रुत एवार्थो वर्णनीयः स्यात्। ब्रह्मासनयोरिदानीमपि सम्बन्धस्य अस्माभिरुपपादितत्वात्।

  श्रुत्या खल्वासनसम्बन्धी ब्रह्मणोऽत्रावगम्यते, वाक्येन च
व्यवहितयोजनया निरसनसम्बन्धश्चिकीर्षितः।

  कथन्तर्हि प्रकृतेऽपि निरसनेन सम्बन्धः? ननु श्रुत्या
आसनसम्बन्ध एव स्यात्। स्यादेतदेवं, यदि शास्त्रान्तरमस्यां वर्णनायांकारणं न स्यात्। अस्ति चात्र स्पष्टं शास्त्रान्तरम्। आसनसम्बन्धेऽपि ब्रह्मणो न ज्ञायते,को निरस्यति?इति। अवश्यमत्र कर्त्ता
कश्चित् कल्पयितव्यः। कश्चित् कल्पयितव्यः। स तावदुपस्थितत्वात्बलवच्छास्त्रान्तरबलाच्चब्रह्मैव कल्पयितुमुचितः। न खल्वत्रयजमानः कर्त्ता साक्षादुपदिश्यते, सन्निधीयते वा। क्त्वाश्रुतेःपूर्व्वापरीभावमात्रेणापि चरितार्थत्वात्। सखल्वत्र विकल्पयिषितः। न तु शक्यते कल्पयितुम्। ग्रन्थान्तरविरोधात्। तदपि
खल्वस्मच्छास्त्रमेव, किमिति यदृच्छाकल्पनया उपरुध्येत !। उभयसम्बन्धस्य
च वक्तुमावश्यकत्वे, निरमनसम्बन्ध एव तावदुचितो वर्णयतुम्। गुणप्रधानभावेनोभाभ्यामन्वये च प्रधानानुरूपैव विभक्तिरभियुक्तैरनुमन्यते। तस्मादस्मदुक्तमेव समाधानमादरणीयम्॥ १४॥ ०॥

**  अप उपस्पृश्याथ ब्रह्माऽऽसन उपविशत्यावसोः सदने सीदामीति॥ १५॥**

  अप उदकम्, उपस्पृश्याचम्य स्पृष्ट्वा वा अथानन्तरं ब्रह्मा आसने यथोक्तेउपविशति आवसोः सदने सीदामीत्यनेन मन्त्रेण। तदत्र
सूत्रमनवमृश्येव,‘आवसोःसदने सीद,इति यजमानो ब्रूयात्। एतदन्तमेव कर्म्मं याजमानिकम्। सीदामि

  इत्यभिधायब्रह्मा उपविशेत्' इति भवदेवभट्टकल्पना समुल्लसिता॥ १५॥ ०॥

  स खल्वयम्,

**  अग्निमभिमुखो वाग्यतःप्राञ्जलिरास्त आकर्मणः पर्य्यवसानात्॥ १६॥**

  

अग्निम् अभिमुखः आभिमुख्येनाग्निमुखः, उदङ्मुख इत्यर्थः। वाग्यतो
नियमितचवनः प्राञ्जलिः प्रकृष्टोऽञ्जलिर्यस्य, सोऽयंप्राञ्जलिः कृताञ्जलिपुटः सन् आस्ते। कियन्तं कालमास्ते? आकर्मणःपर्य्यवसानात्। परि सर्व्वतोभावेन कर्मणःअवसानंसमाप्तिः कर्मणः पर्यवसानम्, तत्पर्य्यन्तम्। किमिदं कर्म? यत्क्रियते यजमानेन, तदिदं यागादि कर्म। कुत्र पुनरस्य सर्व्वतोभावेन अवसानम्? दक्षिणादाने इति ब्रूमः। कुतः? तत्रतद्विधानात्। कर्मान्ते खल्वेषा विधीयते। अदत्तायां खल्वस्यांकृतमपि कर्म न परिसमाप्यते, निष्फलत्वात्। अतएव, हतोयज्ञस्त्वदक्षिणः' इति स्मरन्ति। आह, दक्षिणायाः अनेन अङ्गत्वम्केवलमुच्यते, तदभावे च कर्मणो वैगुण्यात् निन्देयम् ? तर्हिव्यक्तमस्याम् अदत्तायां कर्म न परिसमाप्यते, अपि तु दत्तायामेव, दूति यथोक्तएवार्थः। अतएव,- आ वसोः सीदामि, इति
ब्रह्मोपवेशनमन्त्रलिङ्गमनुगृह्यते। भट्टनारायणप्रभृतयस्तु वर्णयन्ति
'कर्म,कृताकृतप्रत्यवेक्षणम्' इति॥ १६॥ ०॥

  स खलु वाग्यतोऽपि,

**भाषेत यज्ञसँसिद्धिम्॥ १७॥**

  भाषेत वदेत्, यज्ञसंसिद्धिं यज्ञस्य सम्यक् सिध्यानुकूलां
वाचम्; यदा खल्वन्यथैव होत्राकर्म क्रियते, तदा यज्ञस्य सम्यक्
सिध्यर्थम्, एतदेवं कृरु, कृत्वा चैतदेतत् कुरु, इत्येवमादिलक्षणाम्। एतदन्यत्र अस्य वाग्यतत्वम् इत्यर्थः।॥१॥

 

तत्रापि -

**नायज्ञियां वाचं वदेत्॥ १८॥**

  अयज्ञियां यज्ञानर्होमरुस्कृतां वाचं न वदेत्। भवति चात्र ब्राह्मणम्। “साधुभिर्भाषितव्यं, नापभ्रंसितवै न स्वेच्छितवै” इति॥ १८॥ ०॥

**              यद्ययज्ञियां वाचं वदेत्; वैष्णवीमृचंयजुर्व्वा जपेत्॥ १९॥**

 

 यदि कुतश्चित् कारणात् अयज्ञियामसंस्कृतां वाचं वदेत्,तर्हि वैष्णवींविष्णुदेवताकाम् ऋचम् इदं विष्णुर्विचक्रमे, इत्यादिलक्षणां जपेत्। मुख्यश्चायं पक्षः, इह वाशब्दाश्रवणात्। तदसम्भवे, यजुर्व्वा जपेत्। यजुश्च, विष्णोःशिरोऽसि इत्यादि लक्षणम्, इति भट्टनारायणोपाध्यायाः। विष्णोरराटमसि इत्यादिलक्षणम्, इति रघुनन्दनादयः। तदत्र भगवन्तो भूमिदेवाः प्रमाणम्॥१९॥ ०॥

**अपिवा नमोविष्णवे इति ब्रूयात्॥ २०॥**

  अपि वा,ऋग्यजुषोर्जपासम्भवे, नमोविष्णवे इत्येवं ब्रूयात्॥ २०॥



 

यद्युवा उभयं चिकीर्षेद्धत्रञ्चैव ब्रह्मत्वञ्चैवैतेनैव कल्पेन छत्रं
वोत्तरासङ्गं वोदकमण्डलुं दर्भवटुं वा ब्रह्मासने निधाय, तेनैव
प्रत्याव्रज्याथान्यच्चेष्टेत्॥ २१॥

  यद्यसति ब्राह्मणान्तरे। उ वै, इत्यनर्थकौ निपातौ। एवमेके।यद्युवा, इति निपातसमुदायो यद्यर्थे। एवमपरे। उभयं चिकीर्षेत् कर्तुमिच्छेत्। तदनेन लिङ्गेनअसम्भवे उभयमपि स्वयं कुर्य्यात्, इति। तदिदमभिहितमस्माभिः, ‘अथ यदि दधि पयो यवागूं वा' इत्येवमादिके सूत्रे। किं पुनस्तदुभयम्? तदुच्यते। हौत्रं होतुः कर्म चैव, ब्रह्मत्वं ब्रह्मणः कर्म चैव। तर्हि, एतेनैव कल्पेन पूर्वोक्तत्यैव आवृता, अग्रेणाग्निम् इत्येवमादिकया। एवकारकरणात्, आवसोः सदने सीदामि, इति मन्त्रोऽपि एवमेवाविकृतः पठनीयः,इत्यवगम्यते। क्वाययात्रायते इति छत्रम् आतपत्रं वा, उत्तरासङ्गमुत्तरीयं वा, उदकमण्डलुम् उदकपूरितं कमण्डलं वा, दर्भवटुं कुशब्रह्मण वा,–

  स खल्वयं दर्भवटुर्यथा निर्मातव्यः, तदाह गृह्यासंग्रहपरिशिष्टम्।

“ऊर्द्धकेशो भवेद्ब्रह्मा लम्बकेशस्तु विष्टरः।  
दक्षिणावर्त्तको ब्रह्मा वामावर्त्तस्तु विष्टरः”।

 

 इति। अत्र च,–

“द्विरावृत्त्याथ मध्ये वे अर्द्धावृत्त्याऽन्तदेशतः।  
ग्रन्थिः प्रदक्षिणवर्त्तःस ब्रह्मग्रन्थिसंजकः”।

   

इति पुराणवाक्यमप्यनुसन्ध्येम्। दर्भपरिमाणञ्चात्र नास्ति,- इत्याह
कर्मप्रदीपः।

“यज्ञवास्तुनि मुष्ट्याञ्च स्तम्बे दर्भवटौ तथा।  
दर्भसङ्ख्या न विहिता विष्टरास्तरणेष्वपि”।

  इति। एवञ्च,

“पञ्चाशद्भिः कुशैर्ब्रह्मा तदर्द्धेनच विष्टरः”।

  इति वचनं यदि समूलं, तदा सम्भवासम्भवाभ्यां
नियमानियमयोर्व्यवस्थितो विकल्पः,इति परिशिष्टप्रकाशः। शाख्यन्तरीयम्,इति तत्त्वकारः। वस्तुतस्तु पञ्चाशद्भिर्वा अनियतसंख्यकैर्वाकुशैर्ब्रह्मा भवेदिति विकल्प आदरणीयः। द्वयोरेव स्वशास्त्रेउपदिष्टत्वात्। कात्यायनः किल कर्मप्रदीपे दर्भवटौ
दर्भसंख्या न विहितेत्याह। आचार्य्यपुत्रस्तु गृह्यासंग्रहे,

“कतिभिस्तु भवेद्ब्रह्मा कतिभिर्विष्टरः स्मृतः?  
पञ्चाशद्भिः कुशैर्ब्रह्मा तदर्द्धेनतुविष्टरः।

  इति पञ्चाशद्भिः कुशैर्ब्रह्मा भवतीत्यभिहितवान। एवञ्चाचार्यपुत्रस्यैतद्वचनमित्यविदुषस्तत्त्वकारस्य
शाख्यन्तरीयत्वकल्पनं कल्पनमेव।

“पञ्चभिर्नवभिर्वापि सार्द्धद्वितीयवेष्टितम्।  
ॐकारेणैवमन्त्रेणद्विजःकुर्य्यात्कुशद्विजम्”।

  इति संख्यान्तरं कौथुमादिव्यतिरिक्तविषयम्।

  तमिमं दर्भवटुं वा, ब्रह्मासने निधाय स्थापयित्वा, तेनेव पथा, येन पूव्वें परिक्रमणं कृतं तेनैव पथा अप्रदक्षिणेनाग्निं प्रत्याव्रज्य आगत्य पूर्व्वस्थानम् इत्येतत्। अथानन्तरम्, अन्यत्
वक्ष्यमाणंचेष्टेत् चेष्टेत, कुर्य्यादित्यर्थः।

  अत्राहुः अथेतिविशिष्टमानन्तर्य्यंद्योतयति।किन्तत्?
यथोपयोगमुत्तरतोऽग्नेर्द्रव्याणामधोमुखानामुदगग्राणां
पूर्व्वपूर्व्वक्रमेण आसादनं, वीक्षणं, प्रोक्षणञ्च अद्भिः कृत्वा।
तदेतत्। कुतः? शास्त्रान्तरदर्शनात्। तथाच कर्मप्रदीपः।

“प्राञ्चं प्राञ्चमुदगग्नेरुदगग्रं समीपतः।  
तत्तथाऽऽसादयेद् द्रव्यं यद् यथा विनियुच्यते”।

  इति। सांख्यायनगृह्यम्। “उत्तरतोऽग्नेर्यथोपयोगमवाञ्चि
पात्रास्यासादयेत्” -इति।

“द्रव्याणामुपक्लृप्तानां होमीयानां यथाक्रमम्।  
प्रसिञ्चन्वीक्षणं कुर्य्यादद्भिरभ्युक्षणन्तथा”।

  इति च स्मृत्यन्तरम्। इदञ्च द्रव्यासादनाद्यनन्तरं भूमिजपादिकं
चर्व्वनङ्गे द्रष्टव्यम्। चर्वङ्गे तु कर्मणि द्रव्यासादनाद्यनन्तरमेव चरुश्रवणमाचार्य्यः सूत्रयिष्यति,‘अथोल्लूखलमुषले’इत्यादि। ततश्च चर्व्वङ्गके कर्मणि, द्रव्यामादनाद्यनन्तरं चरुश्रवणंअनन्तरंभूमिजपादिकं कर्त्तव्यम्। अतएव, कर्मप्रदीपकृद्भिः 'तिर्य्यगूर्द्धसमिन्मात्रा' इत्यादिना, 'शूर्पं वैष्णवमेवच' इत्येवमन्तेन ग्रन्थेन चर्व्वङ्गमभिधाय,'दक्षिणं वामतो वाह्यम्' इत्यादिनाभूमिजपपरिममूहनहस्तविन्यासोऽभिहितः। तस्माद् ब्रह्मस्थापनद्रव्यासादनादिचरुश्रपणेभ्यः परं भूमिजपपरिसमूहनादिकम्इति भवदेवभट्टवीरेश्वररघुनन्दनप्रभृतयः। भट्टभाष्ये तु,भूमिजपं, अचेन परिममूहनञ्च कृत्वा ब्रह्मस्थापनं कर्त्तव्यम्, इत्युक्तम्। सरलापरिशिष्टप्रकाशकाराभ्यान्तु,- भूमिजपानन्तरं चरुश्रपणम्– उक्तम्।

  इदन्त्विहवक्तव्यम्। कर्मप्रदीपकृता पदार्थानामुपन्यासमात्रं कृतं
न तु क्रमोऽपि तेषामभिहितः। तत्रचर्व्वङ्गमभिधाय भूमिजपप्रकाराभिधानात् खल्वानुमानिकः क्रमः परिचिकल्प यिषितः। सचायमाचार्य्यपुत्रोपदिष्टक्रमविरोधाद्भवितुं नार्हति। तथाच“लेखनाभ्युक्षणे कृत्वा” इत्यादि पुरस्ताददाहृतम्। तस्मादाचार्य्यपुत्रवचनात् भूमिजपं त्यृचेन परिसमूहनञ्च कृत्वा
ब्रह्मस्थापनंकर्त्तव्यं ततश्चरुश्रपणमित्यादरणीयम्। आचार्योऽपि ब्रह्मस्थापनात्परं चरुश्रपणं सूत्रयिष्यति। अन्यच्चेष्टेदित्यनर्थकं
तर्हि, ननु“अथोलूखलमुषले” इति सूत्रयिष्यत्येव। नानर्थकम्। कथं कृत्वा?सामान्यविशेषभावोपपत्तेः। 'अन्यच्चेष्टेत्' इति सामान्यतः
सूत्रयित्वा अथोलूखलमुषले,इति विशेषतः सूत्रणमुपपद्यते। सामान्यप्राप्तेस्तुविशेषकथनमपुनरुक्तमेव। शास्त्रे चास्मिन्
पुनरुक्तिरनुमतैवाचार्यस्येति च निवेदितमधस्तादेव। आदरार्थत्वाच्च। आदरार्थमपिपुनरुपादानं शास्त्रे बहुलमुपलभ्यते। यत्र चरुर्नास्ति, तत्र, अन्यदाज्यमंस्कारादिकमित्यभिप्रायेण वा
वचनमेतमुपपादनीयम्।द्रव्यासादनन्तु आस्तां तावदिदानीं, यावदग्निस्थापनादपि पूव्वेंकरणीयमिति पुरस्तादेव व्यवस्थापितम्। सांख्यायनगृह्यन्तु नास्माकमित्यनुदाहरणम्॥ २१॥ ०॥

  इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये प्रथमप्रपाठकस्य षष्ठी खण्डिका॥ ०॥

**\_\_\_\_\_\_\_**

गोभिलीयगृह्यसूत्रे

प्रथमप्रपाठके सप्तमी खण्डिका।

![](../books_images/U-IMG-1708761853विध्या२.png)

**  अथोलूखलमुषले प्रक्षाल्य सूर्पञ्च पश्चादग्नेः प्रागग्रान्द र्भोनास्तीर्य्योपसादयति॥ १॥**

 

अथेति आनन्तर्य्यार्थं पूर्व्वप्रकृतार्थेवा। पूर्वमासादिते
उल्लूखलमुषले सूर्पञ्च तत् त्रयम्

“मुषलोलूखले वार्क्षेस्वायते सुदृढ़े तथा।  
इच्छाप्रमाणे भवतः सूर्पं वैणवमेवच”।

 

इति कर्म्मप्रदीपलक्षणम्, प्रक्षाल्य, पश्चादग्नेः प्रागग्रान् दर्भानास्तीर्यतत्रोपसादयति स्थापयतीत्यर्थः। पूर्वं खल्वग्नेरुत्तरतः
समामादितानां सूर्पोलूखलमुषलानासिदानीमग्नेःपश्चिमतः स्थापनं
कर्त्तव्यं निर्वापाद्यर्थम्। तत्रोलूखलमुषले खदिरादियज्ञियवृक्षमये। “वारुणान्यहोमसंयुक्तानि” इति वचनात् वारुणमयानि वा। 'सूर्पंवैणवमेवच,'इत्यत्र, 'सूपें चैषिकमेवच,' - इति केचित् पठन्ति। तत्रैषिकग्रहणं वेणवस्याप्यपलक्षणार्थमिति भट्टभाष्यम्। विसमासकरणं पृथक् संस्कारप्रज्ञापनार्थम्॥ १॥ ०॥



 अथ हविर्निव्विंपति व्रीहीन् वा यवान् वा कँसेन वा चरुस्थाल्या वा॥ २॥

 

अथानन्तरम् आसादितेतस्मिन्नुलूखले हविर्निर्वपति प्रक्षिपति।

हविर्विशिनष्टि व्रीहीन् वा यवान् वा'। केन निर्वपति ? तदुच्यते। कंसेन वा चरुस्थाल्या वा॥२॥०॥

  कथं निर्वपति? तदभिधीयते –

**  अमुष्मै त्वा जुष्टं निर्वपामीति देवतानामादेशँसकृत् ;
द्विस्तूष्णीम्॥ ३॥**

  अमुष्मैत्वाजुष्टं निर्वपामीति अनेन मन्त्रेण, देवतायाः वेदमेयत्यागोद्देश्यायाः नाम्न आदेशः आदिश्यते इत्यादेशःसमुच्चारणंयथा भवति, तथा सकृदेकवारं निर्वपति ,द्विः' वावद्वयंंतूष्णीममन्त्रं निर्वपतीतिसम्बन्धः। तेन, अग्नये वा जुष्टं निर्वपामिइत्येवमादिमन्त्रेण सकृन्निरूप्य तूष्णींद्विर्निर्वपेत्।

 

 अत्र च यावता निरुप्तेन होमो निर्वर्त्त्यते किञ्चिच्चावशिष्यते, तावत् परिमितमेव हविर्निप्तव्यम्। बहुदैवत्ये च चरौ न प्रत्येकमेवानुनिर्वापौकर्त्तव्यौ, किन्तु तन्त्रेण द्वावेवानुनिर्वापौ सर्वशेषे करणीयौ। तदेतत्सर्वंकर्मप्रदीपः स्पष्टयाञ्चकार। तथा चोक्तम्।

“चरुः समशनीयोयस्तथा गोयज्ञकर्म्मणि।  
वृषभोत्सर्ज्जने चैव अश्वयज्ञे तथैवच।  
श्रावण्यां वा प्रदोषे यः कृष्यारम्भे तथैवच।  
कथमेतेषु निर्वापाः? कथञ्चैव जुहोतयः?  
देवतासंख्यया ग्राह्या निर्वापाश्च पृथक् पृथक्।  
तूष्णीं द्विरेव गृहीयात् होमश्चापि पृथक् पृथक्।  
यावता होमनिर्वृत्तिर्भवेद्वा यत्र कीर्त्तिता।

शेषञ्चैव भवेत् किञ्चित्तावन्तं निर्वपेञ्चरुम् ”।

  

इति। अत्र, एतेषु इति, एतत्प्रकारेष्वन्येष्वपीत्यर्थः। प्रकारान्तरमाह गृह्यासंग्रहः।

“चतुर्मुष्टिश्चरुः कार्य्यश्चतुर्णामुत्तरोऽपिवा”।

  इति मुष्टिः पत्रमिति गृह्यासंग्रहभाष्ये वक्ष्यामः॥ ३॥ ०॥



**  अथ पश्चात् प्राङ्मुखोऽवहन्तुमुपक्रमते; दक्षिणोत्तराभ्यां पाणिभ्याम्॥ ४॥**

 

 अथेति पूर्वप्रकृतार्थम्। अथ पूर्वप्रकृतेन अस्मादितेन
मुषलेनपश्चादनन्तरं प्राङ्मुखः प्राङ्मुख आसीनः पूर्वप्रकृतानेव
निरुप्तान् व्रीहिन्वा यवान् आवहन्तुम्। अवहननं कण्डनम् इत्याख्यायते। उपक्रमते आरभेत। कथम्? दक्षिणोत्तराभ्यां, दक्षिणः करः उत्तरःउपरिगतो ययोः पाण्योप्ताभ्यां दक्षिणोत्तराभ्यां पाणिभ्यां गृहीतेनमुषलेनेत्यर्थः। “उपक्रमते इति वचनादुपक्रम एवायं नियमः। ततश्च शिष्येनापि पश्चादवहननं
कारयतो न दोषः”इति भट्टभाष्यम्॥४॥०॥

 

**
त्रिःफलीकृताँस्तण्डुलान्त्रिर्देवेभ्यःप्रक्षालयेदित्याहुद्विर्म्मनुष्येभ्यःसकृत्पितृभ्य इति॥५॥**



  त्रिर्वारत्रयम् अवघातेन फलीकृतान् - फल निष्पत्तौ - इति स्मरणात् निष्पत्तीकृतान् तण्डुलान् कृतच्छटनानित्यर्थाल्लभ्यते। एतदुक्तंभवति। मुषलेन तथाऽवहन्तव्यं यथा वारत्रयवघातेन तण्डुला निष्पद्यन्ते - इति। तथाच स्मरणम्।

“कण्डनं सेचनञ्चैव तथैवोलूखलक्रिया।  
सकृदेवपितॄणांस्याद्दैवेत्रित्वंविधीयते”।

 

 इति। अन्ये त्वाहुः ‘फलीकरणं तण्डुलानां कंबूकापनयनं छटनमिति प्रसिद्धम्। सकृत् कण्डनेनैवापनीततुषांस्तण्डुलान् कृत्वाततः त्रिः फलीकृतान्
छटितान्' इति। तदिदं सकृत् कण्डन वचनसमङ्गतम्। देवे त्रित्वम् इति स्मरणात्। अपरे तु व्याचक्षते, ‘त्रिः फलीकृतान् त्रिधा वितुषीकृतान् कण्डनप्रच्चटनाभ्यामिति शेषः’ इति। तदेतत् मनीषिभिश्चिन्तनीयम्। तानिमांस्तण्डुलान्त्रिर्वारत्रयं देवेभ्यः प्रक्षालयेदित्याऽब्रुवन्ति आचार्याः। अनेनैवसूत्रशेषोव्याख्यातः॥ ५॥ ०॥

**  पवित्रान्तर्हिताँस्तण्डुलानावपेत्॥ ६॥**

  प्रक्षालितांस्तण्डुलान् पवित्रान्तर्हितान्। पवित्रम्।

“अनन्तर्गर्भणां साग्रं कौश द्विदलमेवच।  
प्रादेशमात्रं विज्ञेयं पवित्रं यत्र कुत्रचित्”।

  इति कर्म्मप्रदीपोक्तलक्षणम्, अन्तर्हितं व्यवहितं येषां, तान्
पवित्रान्तर्हिता कृत्वा श्रावपेत निःक्षिपेत् चरुस्थाल्याम्। चरुस्थाल्यामुत्तरात्रं पवित्रं निःक्षिप्य तण्डुलान्निः क्षिपेत्-इति
तत्त्वकारप्रभृतयः॥ ६॥ ०॥

**  कुशलशृतमिवस्थालीपाकँश्रपयेत् प्रदक्षिणमुदायुवन्॥ ७॥**

  कुशलः पाक-निपुण भण्यते। तेन शृतं पक्वमिव स्थालीपाकं

श्रपयेत् पचेत्। इवेति निपातः। कीदृशंपुनः शृतं कुशलशृतमिवभवति? उच्यते। अदग्धम् अकठिनम् अनतिशिथिलम्अवीतरसम् किलशृतं कुशलशृतमिव भवतीत्याक्ष्महे। कुतः?लोकप्रसिद्धेः कर्मप्रदीपोऽप्याह।

“स्वशाखोक्तश्चरुः खिन्नोह्मदग्धोऽकठिनः शुभः।  
न चातिशिथिलः पाच्यो न च वीतरसोभवेत्”।



 इति। प्रदक्षिणं दक्षिणावर्त्तन यथा भवति, तथा उदायुवन् ‘यु मिश्रणे’ इ त स्मरणान्मेक्षणेनोर्द्धमीषन्मिश्रयन्त्रवघट्टयन्नित्येतत्। अपयेदितिसम्बन्धः। मेक्षणेनइति कुतो लभ्यते? ‘तस्मिन्नेवाग्नौ
अपयत्योदनचरूञ्च मांसचरुञ्च पृथङ्मेक्षणाभ्यां
प्रदक्षिणमुदायुवन्,इत्यन्वष्टक्ये दर्शनात्॥ ७॥ ०॥

**   शृतमभिघार्य्योदगुद्वास्य प्रत्यभिधारयेत्॥ ८॥**

  शूतं पक्वं स्फुटितं चरुम् अभिघार्य्यंआज्यस्रुवेवेणाप्लाव्य उदगुत्तरस्याम् अग्नेः उद्धास्य उत्तार्य्यप्रत्यभिधारयेत् पुनस्तथाऽऽप्लावयेत्। अभिधारणं चेदं शृतं पवित्रान्तर्हितं कृत्वा करणीयम्। तथाच गृह्यासंग्रहः।

“पवित्रान्तर्हितं कृत्वा चरुं प्राज्ञोऽभिधारयेत्।  
उद्वास्यचैवविधिना एवंतन्त्रंनलुप्यते ”।

 

इति॥८॥ ०॥

 
**अग्निमुपसमाधायकुशैःसमन्तंपरिस्तृणुयात्;पुरस्ताद्दक्षिणतउत्तरतःपश्चादिति॥ ९॥**

  अग्निम् उपसमाधाय समिद्भिः समिध्य प्रज्वाल्य
इत्येतत्।कुशैःपूर्व्वमासादितैः विशाखानि प्रति लूनैः समन्तं समन्तात् सर्व्वतःसर्व्वासुदिक्षु इत्यर्थः। परिस्तृणुयात् आच्छादयेत् विकिरेत्वा। कथम्? पूर्वस्यां दक्षिणस्याम् उत्तरस्यां पश्चात्— इत्यनेन क्रमेण॥ ९॥०॥

**सर्व्वतस्त्रिवृतं पञ्चवृतं वा॥ १०॥**

 

 सर्व्वतःसर्वासुदिक्षु त्रिवृतंवारत्रयं, पञ्चवृतंपञ्चकृत्वो वा,परिस्तृणुयात्इत्यनुवर्त्तते॥ १०॥ ०॥



 कथम्पुनरेकं परिस्तरणं सम्पद्यते? यस्यत्रिःपञ्चकृत्वो वाकरणमुपदिश्यते। तदुच्यते,

**बहुलमयुग्मसँहतम्॥ ११॥**

  बहुलं बहुतृणकम्। अयुग्मसंहतं, युग्मञ्च संहतञ्च युग्मसंहतम् इति द्वन्देकवद्भावः, तन्त्र भवतीत्ययुग्मसंहतम्, अयुग्ममरूहतङ्केत्यर्थः।
केचित्तथेव पठन्ति। अमहतम् असंलग्नं पृथक् पृथगित्यनर्थान्तरम्। तदेवं प्रतिदिशमयुग्मैः परम्परमसंलग्नैर्बहुभिस्तृणैरेकम्परिस्तरणं सम्पद्यते. तस्यस्खल्वस्य त्रिः पञ्चकृत्वोवा करणमुपदिश्यतेइत्यर्थः। तत्त्वकारेणाप्यभिहितं प्रतिदिशं दर्भत्रयेणावृतानि कृत्वा तेषां मूलानि तथैवाच्छादयेत्' इति। तत्र दर्भत्रयेणेति न नियमपरं वाक्यम। कस्मात् ? परिस्तरणेदर्भसंख्यानियमाभावात्।तच्चपुरस्तादुदाहृतमस्माभिः। तदिदं
परिस्तरणं पूर्वस्याम् उत्तरान्ताद्दङ्क्षिणान्तं यावत्, दक्षिणस्यां
पूर्वान्तात् पश्चिमान्तं यावत्, यथा

दक्षिणस्यां तथोत्तरस्यां, यथा पूर्वस्यां तथा पश्चाद्दिशि कर्त्तव्यम्। कुतः पुनरेवमुच्यते? कुशानां प्रागग्रत्वानुरोधात्। 'प्राचीसौम्यापराजिता'
इति च स्मरणादिति वदन्ति।



 तदेतत् परिस्तरणस्वरूपप्रतिपादनपरं सूत्रम्, 'बहुलभयुग्म संहतम्' इति, न तु 'त्रिवृतं पञ्चवृतं वा' इत्यस्य विशेषार्थम्। बहुलमयुग्मम्
इत्यनुवादापत्तेः। यच्च “त्रिवृतं पञ्चवृतं वा” इत्यनेनैवायुग्मत्वे सिद्धे अयुग्ममित्येकावृतस्यापि प्राप्यर्थम्। तथाच गृह्यान्तरम्। “सकृत् निर्वा प्रदक्षिणं प्रतिदिशमग्नेस्तणोति”इतिरघुनन्दनादृतं भट्टनारायणादिमतम्। तदसङ्गतम्। न ह्येतत् विशेषार्थेसूत्रं, किन्तर्हि?परिस्तरणस्वरूपप्रतिपादनार्थम् इत्यवोचाम। न खल्वदर्शिते परिस्तरणस्वरूपे निवृतं पञ्चतं वाइति समञ्जसं वचनम्। अदर्शिते हि स्वरूपे कस्य चितृत्पञ्चद्दा उपदिश्येत। तदिदमर्थतः सूत्रं 'तच्चोदकेषु मन्त्राख्या' इतिवदादितो द्रष्टव्यम्। तदेवं स्थिते, अयुग्मम् इत्यस्य कुत एवानुवादापत्तिः?येन तत्परिहारार्थमेकाऽप्यावृत् परिकल्प्येत। कथमन्यथा, बहुलम् इत्यत्र अनुवादता परिहरणीया? नित्यानुवादतया परिहारश्चान्यत्रापि समानः।गृह्यान्तरमपि प्रदक्षिणं परिस्तरणं विदधत् कौथुमादीनामन्यववतिष्ठते। 'पुरस्ताद्दक्षिणतउत्तरतः पश्चात् ' इति खल्वाचार्यः सूत्रयाञ्चकार॥ ११॥ ०॥

  अथेदानीं परिस्तरणप्रकारोऽभिधीयते,—

**प्रागग्रैरग्रैर्मूलानिच्छादयन्॥ १२॥**

  प्रागग्रैः प्राक्कृताग्रैः कुशैः
पश्चादास्तृतैरग्रैरग्नप्रदेशैर्न मध्धैर्नापि

मूलैः पूर्वास्तृतानां कुशानां मूलानि च्छादयन् स्तृन्वन्
परिस्तृणुयात्॥ १२॥ ०॥

  एकस्तावदयं परिस्तरणप्रकार उक्तः, अथेदानीमन्योऽपि प्रकार उच्यते,

**  पश्चाद्वाऽऽस्तीर्य दक्षिणतः प्राञ्चंप्रकर्षतितथोत्तरेण॥ १३॥**

  पञ्चाद्दिश्यग्नेरास्तीर्य दक्षिणतः प्राञ्चं प्रकर्षति
प्रकिरन्नयति, तथा तेनैव प्रकारेणणेत्तरेणोत्तरतः प्राञ्चं प्रकर्षति। उभयहस्तेनकुशान् गृहीत्वादक्षिणहस्तगृहीतैर्दक्षिणतः परिस्तृणोति
सव्यहस्तगृहीतैरपि सव्यतः इति भट्टनारायणोपाध्यायाः॥ १३॥ ०॥

**दक्षिणोत्तराण्यग्राणि कुर्य्यात्॥ १४॥**

  दक्षिणानि च तान्युत्तराणिचेति दक्षिणोत्तराणि कुशाग्राणिकुर्य्यात्। दक्षिणहस्तगृहीतानि कुशाग्राण्युत्तराणि उपरिष्टात् –ऊर्द्धं पूर्वस्यां दिशिइत्येतत्। अर्थात् सव्यहस्तगगृहीतान्यधराणि
पश्चाद्दिशीत्यर्थः।

  एवं वा,—

  दक्षिणानि च उत्तराणि च इति विग्रहः। दक्षिणस्यामग्राणिदक्षिणदिग्गतानि, उत्तरस्याञ्चोत्तराणि उत्तरदिग्गतानि कुर्य्यात्॥ १४॥

**एष परिस्तरणन्यायः सर्व्वेष्ठाहुतिमत्सु॥ १५॥**

  एषोऽनन्तरोक्तः परिस्तरणप्रकारः सर्वैष्वाहुतिमत्सुयत्रयत्रहुयते तत्र तत्र भवत्यन्यत्र सायंप्रातर्होमादिभ्यः। स्तरणादधःप्रोक्तेष्वन्येष्वपि क्षिप्रहोमेषु न भवति परिस्तरणमिति ह्यवोचाम।यत्र पुनश्चरुर्न क्रियते, तत्रापि परिस्तरणं न करणीयम्। ब्रह्मैवतत्र परिस्तरणस्थानीयो भवति। तदाह गृह्यासंग्रहः।

** ** “ब्रह्माणं स्तरणंविद्याञ्चरुर्यत्र न कल्पितः”।

  इति॥१५॥०॥

  

कुशानां तत्प्रतिनिधीनाञ्च खल्वभावे,–

**        परिधीनप्येके कुर्व्वन्ति शामीलान् पार्णान्
वा॥१६॥**

  परिधीन् -

“बाहुमात्राः परिधय सृजवः सत्वक्षोऽव्रणाः।  
त्रयोभवन्त्यशीर्णाग्रा एकेषान्तु चतुर्दिशम्”।

  इति कर्मप्रदीपोक्तलक्षणसंख्याकान्, एके आचार्य्याःकुर्वन्तिपरिस्तरणार्थम। तानेव विशिनष्टि। शामीलान् शमीमयान्,तद्सम्भवे पार्णान् पलाशमयान् वा। परिधीनां विन्यासप्रकारमाह कर्मप्रदीपः।

“प्रागग्रावभितः पश्चादुद्गग्रमथापरम्।  
न्यसेत् परिधिमन्यश्चेदुद्गग्रः स पूर्वतः”।

  इति। त इमे परिधयो गृह्याकर्मसु न करणीयाः। कुशाद्यभावेऽप्युदकाञ्जलिभिरेव तत्र परिधिकृत्यं निर्वर्त्यते। तथाच
गृह्यासंग्रहः।

“परिधीस्तु न कुर्वीत गृह्याकर्मसु याज्ञिकः।  
उदकाञ्जलयस्तिस्रस्ते वै परिधयः स्मृताः”॥

  इति॥२६॥०॥

**उत्तरतोऽपां पूर्णः सुवः प्रणीता॥१७॥**

  उत्तरतः उत्तरस्यां दिश्यग्नेरपाम् उदकेन पूर्णः सम्भूतः
स्रुवोयथोक्तलक्षणः प्रणीता भवति। तदनेन संस्कारविशेषादाप एवाभिधीयन्ते। ताभिश्च पर्य्यु्क्षणपवित्रमार्जनादय उदकार्थाः कर्त्तव्याः
इत्यभिप्रायः।“प्रणीताभिरुदकार्थः कार्य्यः" इति च गृह्यान्तरम्।

**भावे न वा स्यादित्येके॥१८॥**

  भावः सत्तेत्यनर्थान्तरम्। भावे अन्यस्य महतःपात्रस्य, अनन्तरोक्तः स्रुवः स्याद्वाअदृष्टार्थम्, न वा स्यात्इत्येकेआचार्य्यामन्यन्ते। सेयं विहितप्रतिषिद्धा प्रणीता गृह्याकर्मसु नोपकल्पयितव्या। कुतः ?

“विहितप्रतिषिद्धाञ्च प्रणीतां नोपकल्पयेत् ”

  इति गृह्यासंग्रहोक्तेः॥१८॥०॥

  वर्हिषि स्थालीपाकमासाद्येध्ममभ्याधायाज्यँसंस्कुरुते॥१९॥

  

व

र्हिषि आस्तृते, स्थालीपाकं चरुम् आसाद्य स्थापयित्वा, इध्मंयथोक्तलक्षणम् अभ्याधाय,

“इध्मोऽप्येधार्थमेवाग्नेर्हविराजतिषु स्मृतः”।

  इति कर्मप्रदीपदर्शनात्,

“इध्मः सन्नहनादानं चरुश्रपणमेवच।  
तूष्णीमेतानि कुर्वीत समस्तञ्चेध्मामाददेत्”।

  इति गृह्यासंग्रहवचनाच्च अमन्त्रकमग्नौ प्रक्षिष्य अन्यत्राङ्ग
होमादिभ्यः। इज्यते अनेनेत्याज्यं संस्कुरुते वक्ष्यमाणेन विधिना।॥१९॥०॥

  किन्तदाज्यम्? इत्यत आह,-

सर्पिस्तैलंदधिपयोयवागूं वा॥२०॥

  सर्पिर्धृतम्। अयं तावन्मुख्यः कल्पः। तदलाभे तैलं तिलस्नेहम्।तदसम्भवे दधि। तदभावे पयः क्षीरम्। तस्याप्यालाभे यवागूं वा।संस्कुरुतेइति प्रतिपदं सम्बध्यते। सर्व्वमेतदाज्यमुच्यते, इत्यभिप्रायः। तदाह गृह्यासंग्रहः।

“अग्निना चैव मन्त्रेण पवित्रेण च चक्षुषा।  
चतुर्भिरेव यत् पूतं तदाज्यमितरद्घृतम्।  
घृतं वा यदि वा तैलं पयो वा यदि यावकम्।  
आज्यस्थाने नियुक्तानामाज्यशब्दोविधीयते”।

  इति॥२०॥०॥

  तत एव वर्हिषः प्रादेशमात्रे पवित्रे कुरुते॥ २१॥

  ततस्तस्मादास्तीर्णशेषादेव वर्हिषः सकाशात्,- इति अन्यद्

वर्हिरास्तृतं व्यवच्छिद्यते। यस्मादेव वर्हिषःकुशमादाय आस्तरणंकृतं, तस्मादेव वर्हिषः, इत्यर्थः। अन्ये वाः, तत एव स्तृतादेव वर्हिषः इति। तदसङ्गतम्। कस्मात्? उच्यते। न खल्वेतत्सम्भवति एकमेव वर्हिः स्तरणाय च पवित्रकरणाय च इति। न खल्वेकैव कुक्कुटीरन्धनाय च कल्प्यते प्रसवाय च!। न चैकत्रविनियुक्तानां वर्हिषामसति विशेषवचने अन्यत्र विनियोगः शक्यतेवक्तुम्। इदमेव विशेषवचनम् इति चेत्। न, प्रमाणाभावात्।नास्ति अत्र किञ्चित् प्रमाणं भवदभिमत एवार्थोऽस्यवचनस्य इति।अन्यथा खल्वेतदस्माभिर्व्याग्व्यातम्। अस्ति च विनियुक्तशेषं वर्हिरितितदेव ग्रहीतुमुचितम्। तथा चोक्तम्। “विरोधे च श्रुतिविशेषादव्यतः शेषे” इति। ततो विस्तीर्णशेषादिति च भट्टभाभ्यम्।

  प्रादेशमात्रे विस्तृततर्ज्जन्यङ्गुष्ठप्रमाणे। प्रमाणार्थे मात्रट्। पवित्रेकुरुते। द्विवचनं दलापेक्षम्।प्रादेशमात्रस्य वर्हिर्द्वयस्यखल्वत्र

पवित्रीकरणमुपदिश्यते। न हि द्विदलपवित्रस्य द्वित्वं शक्यते वक्तुम्।‘वर्हिषः प्रादेशमात्रे’ इत्यभिधानात्। तथाच कर्मप्रदीपः।

“अनन्तर्गर्भिणं साग्रं कौशं द्विदलमेवच।  
प्रादेशमात्रं विज्ञेयं पवित्रं यत्र कुत्रचित्।  
एतदेव हि पिञ्जुल्या लक्षणं समुदाहृतम्।  
आज्यस्योत्पवनार्थंयत्तदप्येतावदेव तु”।

  इति आज्यस्यत्पवनार्थं द्विदलमेव पवित्रमाह। “समावप्रच्छिन्नाग्रौदर्भौप्रादेशमात्रौपवित्रे करोति”- इति च ब्राह्मणम्॥११॥०॥

**  ओषधिमन्तर्धाय च्छिनत्ति न नखेन पवित्रे स्थोवैष्णव्याविति॥२२॥**

  औषधिं व्रीह्यादिकम् अन्तर्धाय अन्तरा कृत्वा, 'पवित्रे स्थोवैष्णव्यौ' इत्यनेन मन्त्रेण च्छिनत्ति वृश्चति। न नखेन नकरजेन, इति श्रोषध्यन्यदप्यन्तर्धाय च्चिनत्ति, इति दर्शयति॥२२॥०॥

**  अथैने अद्भिरनुमार्ष्टि, विष्णोर्म्मनसा पृते स्थ इति॥ २३॥**

  अथानन्तरमेवाविमुञ्चन् एने पवित्रे अभिः प्रणीताद्भिरनुमार्ष्टिसव्यहस्तेन मूलप्रदेशे गृहीत्वा दक्षिणहसेनानुसृजेत् विष्णोर्मनसा पूते स्थः इत्यनेन मन्त्रेण॥२३॥०॥

**सम्पूयोत्पुनात्युदगग्राभ्यां पवित्राभ्याम्॥२४॥**

 

प्रकृतत्वादाज्यं, सम्पूय–

“पवित्रमन्तरा कृत्वा स्याल्यामाज्यं समावपेत्।  
एतत् सम्पूयनं नाम पश्चादुत्पवनं स्मृतम्”।

  इत्युक्तक्रमेणआज्यस्थाल्याम् -

“आज्यस्थाली चकर्त्तव्या तैजसद्रव्यसम्भवा।  
महीमयीवा कर्त्तव्या सर्व्वास्वाज्याहुतिषु च॥  
आज्यस्थाल्याः प्रमाणन्तु यथाकामन्तु कारयेत्।  
सुदृढ़ामव्रणां भद्रामाज्यस्थालींप्रचक्षते”॥

 

 इति कर्मप्रदीपोक्तलक्षणायां निधाय। मक्षिकादिकमपनीय,-

इति सरला। उद्गग्राभ्यां पवित्राभ्यां पवित्रघटकदलाभ्याम्, इत्यर्थः। उत्पुनाति ऊर्द्धं शोधयति॥२४॥०॥

  कथम् उत्पुनाति? तदुच्यते -

**  अङ्गुष्ठाभ्याञ्चोपकनिष्ठिकाभ्याञ्चाङ्गलिभ्यामभिसंगृह्य
प्राक्शस्त्रिरुत्पुनाति, - देवस्त्वा सवितोत्पुनात्वच्छिद्रेण पवित्रेण
वसोः सूर्य्यस्य रश्मिभिरिति सकृद् यजुषा द्विस्तूष्णीम्॥२५॥**

  अङ्गुष्ठाभ्याम्– इत्येवमादिद्विवचनं पाणिदयार्थम्।
अङ्गुष्ठाभ्यामुपकनिष्ठिकाभ्याञ्चाङ्गुलिभ्याम् अभिसंगृह्य प्रकृतत्वात् पवित्रेगृहीत्वा। मूलदेशस्य सव्यहस्तेन पूर्व्वमेव धृतत्वात् अग्रे दक्षिणहस्ता नामिकाङ्गुष्ठाभ्यां मूले च वामहस्तानामिकाङ्गुष्ठाभ्यां गृहीत्वा, अन्तयोर्गृहीत्वाऽङ्गुष्ठोपकनिष्ठिकाभ्यामुत्तानाभ्यां पाणिभ्याम्” इति गृह्यान्तरदर्शनात् कुशपत्रयोरुद्गग्रत्वानुरोधात् उत्पवनस्य सौकर्य्यार्थञ्च दक्षिणहस्तोपरिभावेनाधोमुखव्यस्तपाणिरिति
भवदेव भट्टादयः। प्राक्शः प्राग्गतं यथा भवति तथा त्रिः वारत्रयम् उत्पुनाति आज्यमग्नौनिःक्षिपति। त्रिरित्येतद्विशिनष्टि, 'देवस्त्वा' इत्यनेन इतिकरणान्तेन यजुषा सकृदेकवारं, तूष्णीम्
अमन्त्रकञ्चद्विवरद्वयम्॥२५॥०॥

**अथैने अद्भिरभ्युक्ष्याग्नावप्युत्सृजेत्॥२६॥**

   अथानन्तरमेवाविमुञ्चन्नेने पवित्रे सव्येन गृहीत्वा दक्षिणेन

प्रणीताद्भिरभ्युक्ष्य दक्षिणेनैव अग्नौ अप्युत्सृजेत् त्यजेत्। अपिरुपसर्गः॥२६॥०॥

 

**अथैतदाज्यमधिश्रित्योदगुद्वासयेत्॥२७॥**

  अथानन्तरम् एतदनन्तरोक्तं सर्पिरादिरूपमाज्यम् अधिश्रित्यअग्नेरुपरि कृत्वा उदगुत्तरस्याम् अग्नेः, उद्वासयेत् स्थापयेत्। आज्यमिति योग्यत्वादाज्यपात्रम्इत्यर्थः। तदनेन आज्यपात्रमपिसंस्कृियते इति; सकृत् संस्कृताज्यपात्रे यदाज्यान्तरं निःक्षिप्यते, न तत्र संस्कारान्तरापेक्षा तदाह गृह्यासंग्रहः।

“यथा सिमन्तिनीनारी पूर्व्वगर्भिण संस्कृता।  
एवमाज्यस्य संस्कारः संस्कारविधिचोदितः॥  
आज्यस्य हविषां चैव आज्ये पूर्व्वक्रियाविधिः।  
तस्यसंपवनंपूर्वं चरोःपर्युक्षणं परम्”॥

   इति। अत्र च घृततैलपयसामधिश्रयणं कुर्य्यान्न दध्नः
यवाग्वास्तु विकल्पः, इति भट्टनारायणः। आचार्यपुत्रस्त्वाह गृह्यासंग्रहे।

“आज्यानां सर्पिरादीनां संस्कारे विधिचोदिते।  
अनधिश्रयणं दध्नः शेषाणां श्रयणं स्मृतम् ”॥

  इति॥२७॥०॥

**एवमाज्यस्य सँ्स्करणकल्पो भवतीति॥२८॥**

  एवम् अनेन प्रकारेण आज्यस्य संस्करणकल्पो भवति, यत्रयत्राज्यं संस्कृियते तत्र तत्रैवं कर्त्तव्यम् - इत्यभिप्रायः। इतिः

खण्डिकापरिममाप्त्यर्थः स्रुवादिसंस्कारसमुच्चयार्थोवातथाच्चगृह्यान्तरम्। “स्रुवं प्रतप्य दर्भेःसंमृज्याभ्युक्ष्य पुनः प्रतप्य निदध्यात्” इति। कर्मप्रदीपोऽप्याह।

“तेषां प्राक्शः कुशैः कार्य्यः सम्प्रमार्गो जुहूषता।  
प्रतापनञ्च लिप्तानां प्रक्षाल्योष्णेन वारिणा”।

  इति॥२८॥०॥

  इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयग्गृह्यसूत्रभाष्ये प्रथमप्रपाठकस्य सप्तमीखण्डिका॥ ०॥

![](../books_images/U-IMG-1708762956विध्या४.png)

**गोभिलीयगृह्यसूत्रे**

**प्रथमप्रपाठके अष्टमी खण्डिका।**

![](../books_images/U-IMG-1708763230विध्या५.png)

**    पूर्व्वमाज्यमपरः स्थालीपाकः॥१॥**

  पूर्व्वापरदेशत्वादनयोरपि पूर्व्वापरव्यपदेशः। पूर्व्वस्याम् आज्यम् आसादयितव्यम्, अपरस्याञ्च स्थालीपाकः आसादयितव्यः इतिवाक्यशेषः। पूर्व्वं खल्वेग्नेरुत्तरतः समासादितयोरनयोरिदानींक्रियासौकर्य्यार्थमग्नेःपश्चिमतः पूर्व्वापरभावेन समासादनम्। इति बोद्धव्यम्। तथाच गृह्यान्तरम्। “होत्रग्न्योरन्तराज्यहविषी आसादयेत् पूर्व्वं चाज्यम्”इति। इदानीं
हविषः पश्चिमतः समासादनादेव वक्ष्यत्याचार्य्यः, “अथैतद्धविरुच्छिष्टमुदगुद्वास्य”इति॥१॥०॥

** पर्य्युक्ष्य स्थालीपाक आज्यमानीय मेक्षणोनोपघातँ होतुमेवोपक्रमते॥२॥**



 अदितेऽनुमन्यस्व,- इत्येवमादिना अग्निं पर्युक्ष्य स्थालीपाके चरौ आज्यम् आनीय प्रक्षिप्य। “स्रुवमात्रमनादेशे” इति वचनांत्स्रुवमात्रमाज्यं चरौ प्रक्षियेत्यर्थः। मेक्षणेन यथोक्तेन उपघातम्- उपघातनामा यथा भवति होमः तथा होतुमेव उपक्रमते प्रारभते।

विध्यर्थे लट्। प्रारभेत – इत्यर्थः। उपघातं होतुम्, उपघातनामानंहोमं कर्तुम्– इति वा व्याख्येयम्। अन्ये त्वाहुः। उपहत्यावदाय
होतुमेवोपक्रमते इति। एवशब्दोऽवधारणार्थः। होतुमेवोपक्रमते, नान्यत् किञ्चिदभिघारणादिकं कुर्य्यादित्यर्थः। “चरावाज्यमानीयप्रपदविरूपाक्षौजपित्वा समिधमादाय जुहुयादेव" इति भट्टभाष्यम्। तदनेनोपघातहोमे अभिघारणादिकम् आज्यभागौचन भवतीति सूचयति।

  द्विविधः किल होमो याज्ञिकप्रसिद्धः, उपघातः
उपस्तीर्णाभिघारितञ्च। चरावाज्यंनिःक्षिप्य विनैव अभिघारणादिकंयद्धूयते, स उपघातः यच्च स्रुचि स्रुवेणाज्येन अभिघार्य्य
चरुमवदायपुनराज्येनाभिघार्य्य डूयते, तदुपस्तीर्णाभिधारितमित्याख्यायते।स्रुवेण स्रुचि यदाज्यं प्रथमं
गृह्यते तदुपस्तीर्णं; हविरवदायानन्तरं यदाज्यं दीयते तदभिघारितम्
इति ध्यपदिश्यते। यथोपस्तीभिधारितं होतव्यं तदुपरिष्टाड्युत्पादयिष्यति, यथोपघातहोमस्तदत्र सूच्यते। तथाच गृह्यासंग्रहः।

“पाणिना मेक्षणेनाथ स्रुवेणैव तु यद्धविः।  
हूयते चानुपस्तीर्य्य उपघातः सउच्चते।  
यद्युपघातं जुहूयाच्चगवाज्यं समावपेत्।  
मेक्षणेन तु होतव्यं नाज्यभागौ न स्विष्टकृत्”।

  इति।तदेवम्, उपघातः—इति पारिभाषिको संज्ञा होम विषेशस्य। तस्मात्– हिंसार्थाच्चैककर्मकादितितृतीयाक्तोपपदेन णमा उपधातपदव्युत्पत्तिरप्रामाणिकी। उपघातं जुहुयात् —इत्यादौ

तृतीयान्तोपपदाभावाच्च। स खल्वयमुपघातहोमःसमशनीयचरूपितृयज्ञचर्वोः अन्यत्रापि बहुदेवत्ये चरौ, अन्वष्टक्यचरौ चभवति। तदाह कर्म्मप्रदीपः।

“चरौ समशनीये तु पितृयज्ञचरौ तथा।  
होतव्यं मेक्षणेनान्यदुपस्तीर्य्याभिघारितम्”।

  इति।

“चरौ तु बहुदैवत्ये होमस्तस्योपघातवत्”।

  इति च स्मरणम्। वक्ष्यति चान्वष्टक्ये “कंसे चरू समवदाय मेक्षणेनोपघातं जुहुयात् ” इति।तान्वष्टक्यपितृयज्ञयोःक्षिप्रहोमधर्माःसमशनीयेतु
ब्रह्मोपवेशनादितन्त्रधर्मः, इतिभट्टनारायणोपाध्यायाः। एतेन, यत् कश्चिदाह। अभावविकल्पोऽयमुपस्तीर्णाभिघारितहोमा शक्तावुपघात होमः, इति। यच्चापर आह उत्तरसूत्रादेव पूर्व्वसूत्र क्तस्योपघातहोमस्य प्रतिषेधोऽनुमीयते, इति। तदुभयमपि पुरुष प्रेक्षामूलभित्युपेक्षणीयम्।वृषोत्सर्गहोमस्य तु बहुदैवतत्वेऽपि नोपघातत्वम्। तदाह कर्मप्रदीपः।

“एतेभ्य एव जुहुयान्मेक्षणेनानदाय च।  
स्रुच्याहुतीश्वरोः पृथक् मिञ्चेदाज्याभिघारितम्”।

  इति।

“चतुर्गृहीतं कृत्वाऽऽज्यमाभिर्ऋग्भिः पृथक् पृथक्।  
स्वाहाकारावसानाभिर्जुहुयाद्विधिवत् सदा”।

  इति च॥२॥०॥

**  यद्युवा उपस्तीर्णाभिघारितंजुहुषेत्, आज्यभागावेवप्रथमौजुहुयात्॥३॥**

उ वै– इत्यनर्थफौ निपातौ। यदि उपस्तीर्णाभिधारितंयथोक्तलक्षणं होतुमिच्छेत्, तर्हि आज्यभागावेव प्रथमौ जुहुयात्।एवकारोऽवधारणार्थः।यद्युपस्तीर्णाभिधारितं जुहुषेत्, तदैवआज्यभागौ प्रथमौ जुहुयात् इत्येवमवधियते। तस्मादिमावाज्य भागौ उपघातहोमे न भवतः इति दर्शयति।

भट्टनारायणस्त्वाह, यत्र यत्र ब्रह्मोपवेशनादि, तत्र तत्रोभयोर्विकल्पयोराज्यभागौ प्रथमौ जुहुया देव' इति। सेयंनिर्वासनिका व्यवस्था कस्मात्? उपस्तीर्णाभिघारितेनानयोराज्यभागयो रेकवाक्यत्वात्। प्रमाणविशेषस्यचाभावात्। यद्युपस्तीर्णाभिघारितं होतुमिच्छेत् आज्यभागौ जुहुयात् इति स्पष्टेकवाक्यता। न खलु भङ्गा वाक्यमन्यत्र कल्पयितमुचितौ। आचार्य्यपुत्रश्च उपघातहोमे साक्षादाज्यभागौ निषिषेध। तच्चोदाहृतमस्माभिः पूर्व्वस्मिन् सूत्रे \। वक्ष्यति चाचार्य्यः'नाज्यभागौ न स्विष्टकृत्' इति।

  केचिदत्र,जुहुषेत् इत्यत्र जुहुयादिति प्रकल्प्य सूत्रद्वयंकल्पयन्ति। तत्र च, यद्युवा उपस्तीर्णाभिधारितं जुहुयात्इत्येकम् आज्यभागावेवप्रथमौ जुहुयात् इति चापरं सूत्रंमन्यन्ते। यद्युवा इत्येतम्य च अथवा इत्यर्थमाचक्षते॥३॥०॥

कथमाज्यभागौ जुहुयात् ? तदुच्यते।

**  चतुर्गृहीतमाज्यꣳ गृहीत्वापञ्चावत्तन्तु भृगूणाम्, अग्नये
स्वाहेत्युत्तरतः सोमाय स्वाहेति दक्षिणतः प्राक्शोजुहुयात्॥४॥**

  चतुगृहीतं चतुःकृत्वो गृहीतम्। केन गृहीतम्? स्रुवेण। कस्मात्? आज्यग्रहणे तस्य गुणत्वात्। कस्मिन् गृहीतम्? स्रुचि। कस्मात्? 'जुहुःप्रदाने गुणभूता'इति तान्त्रिकसमयात्।“यस्य पर्णमयी जूहुर्भवति न स पापश्लोकं शृणोति, यस्यखादिरौ न सोऽन्नात् परिच्यवते” इति च रौरुकीयसमाम्नायेश्रवणात्। तथा चोक्तम्। “द्रव्यसंस्कारकर्मसु परार्थत्वात् फलश्रुतिरर्थवादः म्यात्” इति। “अनेन गृहीतं जुहा जुहोति"इतिच गृह्यान्तरम्। तदेवं स्रुवेण स्रुचि चतुर्गृहीतमाज्यं
गृहीत्व। अश्वालम्भनमालभेत इत्यादिवत् इहापि
प्रत्ययार्थमात्रविवक्षा।कृत्वा इत्यर्थः। पञ्चावत्तं पञ्चकृत्वोगृहीतं तु भृगूणाम्, अपत्यप्रत्ययस्य लोपात् भृगोरपत्यानामित्यर्थः। 'भृगूणां भृगुगोचाणाम्' इति सरलावृत्तिरप्येतमेवार्थमाह।'भृगगोत्राणां भार्गवप्रवराणाञ्चइति भवदेवभट्टः। 'भार्गवप्रवराणाम्'।इति भट्टनारायणापाध्यायः। “पञ्चावदानानि पञ्चर्षियाणाम्” इति गृह्यान्तरम्। स्मरन्ति चापरे।

“जामदग्न्या वसविदावार्ष्टिषेणस्तथेवच।  
भार्गवाख्यवना और्व्वाः पञ्चावत्तिन ईरिताः”।

 

 इति। तदस्तु किं विस्तरेण।

  सूत्रशेषमिदानीं विव्रियते। तदेवं स्रुचि आज्यं गृहीत्वा

अग्नये स्वाहा इत्यग्रेरुत्तरभागे प्राग्मतं यथा भवति तथा जुहुयात्। एवं तथैव गृहीत्वा, सोमाय स्वाह इत्यग्नेर्दक्षिणभागे प्राग्गतंजुहुयात्। अन्यास्त्वाऽहुतयोऽग्नेर्मध्यभागे होतव्याःइत्यर्थादवगम्यते। वक्ष्यति च आचार्य्यः, “अग्नये स्वाहेति मध्ये जुहुयात्” इति। तथाच सांख्यायनगृह्यम। “उत्तरमाग्नेयं दक्षिणे सौम्यं मध्येऽन्याहुतयः” इति॥४॥०॥

 

**अथहविषउपस्तीर्य्यावद्यति॥५॥**

  अथानन्तरं हविषश्चरीरवद्यति, अवदाय चरुं गृहातीत्यर्थः। किं कृत्वा? उपस्तीर्य्य प्रकृतत्वादाज्य स्रुवेणप्लाव्य, स्रुचम् इत्यर्थात्॥५॥०॥

  कथमवद्यति? तदुच्यते;-

**  मध्यात् पूर्व्वार्द्धाच्चतुरवत्तीचेद्भवति, मध्यात्पूर्व्वार्द्धवात्पश्चार्द्धदिति पञ्चावत्तौ चेद्भवति॥६॥**

  मध्यात् चरोर्मध्यप्रदेशात्। पूर्व्वार्द्धात्, चरोरित्येव। चशब्दश्चसमुच्चयार्थोलुप्तवत् द्रष्टव्यः। मध्यात् पूर्वार्द्धाच्च इत्यर्थः। तथाचगृह्यान्तरम्। "मध्यात् पूर्वार्द्धाच्च हविषोऽवद्यति”इति।चतुरवत्तौ, चत्वार्य्यवदानानि यस्य, सोयं चतुरवत्ती इत्युच्यते।चेद् यदि चतुरवत्तौ भवत्यवदाता, तर्हि चरोर्मध्यात् पूर्वार्द्धाच्चावद्यति इति गतेन संबन्धः। एवं खल्वाज्याभिधारणं चर्व्ववदानद्वयं पुनरभिधारणञ्च इति चत्वार्य्यवदानानि सम्पद्यन्ते। यदिपुनः पञ्चावती भवत्यवदाता, तदा चरोर्मध्यात् पूर्वार्द्धात् पश्चार्द्धात्– पश्चिमार्द्धाच्च अवद्यतीत्यर्थः। इतिशब्दः चशब्दार्थः
समुच्चये।इति एवम् अवदानम् –इति वा व्याख्येयम्। मध्यात्, इत्यत्रमध्यमादिति केचित् पठन्ति। तत्रापि मध्यमस्थानादित्यर्थो
नभिद्यते॥६॥०॥

**अभिघारयत्यवदानानि॥७॥**

  अभिधारयत्याज्यस्रुवेणाप्लावयति अवदानानि यथाश्रुति गृहीतानि। बहुवचनं व्यक्तिभेदापेक्षया, वक्ष्यमाणत्रिर्होमपक्षापेक्षया वा॥७॥०॥

**प्रत्यनक्त्यवदानस्थानान्ययातयामतायै॥८॥**

  अवदानानां स्थानान्यवदानस्थानानि। यस्मात् प्रदेशादवद्यतेतदवदानस्थानम्। तान्यवदानस्थानानि मेक्षणक्षतस्थानानीत्यर्थः। बहुवचनं पूर्ववद्वर्णनीयम्। तानि खल्ववदानस्थानानि प्रति, अनक्तिअक्तानि करोतिआअज्यस्रुवेणाप्लावयतीत्येतत्। किमर्थमनक्ति? अयातयामतायै। यागायोग्यता यातयामतेत्युच्यते। न यातयामता अयातयामता, तस्यै। एतदुक्तं भवति। मेक्षषणाक्षतेन यातयामताचरोरुत्पद्यते, आज्याप्लावनेन पुनरयातयामता तस्य भवतिइति।अयातयामतायाः, इति पाठे, फलमपि हेतुरित्युक्तेर्हेतौपञ्चमी द्रष्टव्या॥८॥०॥

  एवं खल्ववदाय,—

**अग्नये स्वाहेति मध्ये जुहुयात्॥९॥**

  

मध्ये अग्नेरेव॥९॥०॥

  

कति जुहुयात् ? उच्यते,—

**सकृदा त्रिर्वैतेन कल्पेन॥ १०॥**

  एतेन कल्पेनानन्तरोक्तया आवृता, इत्यादरार्थमुक्तम्। सकृदा त्रिर्वाजुहुयात्। वाशब्द द्वयं तुल्यवद्विकल्पार्थम्। त्रित्वपक्षेच, “एका देया तिस्रो देयाः”इत्यादिवत् ओयमो भूयस्त्वं कन्पयितव्यम्। अन्ये, त्वाहुः,अभावविकल्पोऽयम्, त्रित्वपक्षाशक्तौ सकृत्, इति॥१०॥०॥

**  अथ स्विष्टकृत उपस्तीर्य्यावद्यत्युत्तरार्द्धपूर्व्वार्द्धात्सकृदेव भूयिष्ठं, द्विरभिघारयेत्॥११॥**

  “प्राक् स्विष्टकृत आवापः”इति वचनात् अथ प्रधानहोमामन्तरं स्विष्टकृतोऽवद्यति स्विष्टकृदर्थमवद्यति। किं कृत्वा? उपस्तीर्य आज्यस्रुवेण स्रुचमाप्लाव्य। कथमवद्यति चरोरुत्तरार्द्धपूर्वार्द्धात्। उत्तरार्धश्चपूर्वार्द्धश्च तस्मात्। अपराजिताया दिशःइत्येतत्। दिगन्तरालानि खलु दिशोर्दिशोर्लक्षणसाङ्कर्य्यात्पदार्थतत्त्वनिपुणा व्यवहरन्ति। तथा चोक्तम्। “तथा दिगन्तरालानि”इति। अर्द्धशब्दः खल्वत्र विषमांशवाची। अपराजिता यादिशश्चेदवद्यते, तर्हि उत्तरार्द्रदप्यवद्यते पूर्वार्द्धादपि इति शक्यते वक्तुम्। तस्मादपराजिताया दिशःसकृदेकवारमेव भूयिष्ठंबहुतरमवद्यति। अवद्य च द्विरभिधारयेत् वारद्वयमाज्स्रुवेणाप्लावयेत्। एवं किल चत्वार्य्यवदानानि सम्पद्यन्ते॥११॥०॥

**यद्युपञ्चावत्तीस्यात् द्विरुपस्थीर्थ्यावदायद्विरभिघारयेत्॥१२॥**

  उ—इत्यनर्थको निपातः। यदि पञ्चावती भवेत्, तर्हि द्विराप्लाव्यअवदाय पुनर्द्विराप्लावयेत् पञ्चावदानसम्पत्त्यर्थम्। यद्यु वा—इतिपाठे, उ वा—इति निपातौ, यद्युवा —इति वा निपातसमुदायोयद्यर्थः॥१२॥०॥

**न प्रत्यनक्त्यवदानस्थानँयातयामतायै॥१३॥**

  स्विष्टकृतोऽद्य च अवदानस्थानं यातयामतायै यातयामतानिवृत्तये न प्रत्यनक्तिनाज्यस्रुवेणाप्लावयति। कुतः? स्विष्टकृद्धोमानन्तरं तेन चरुणा होमान्तराभावात्, होमार्थमेव चाप्लावनस्यविहितत्वात्। तस्मादिदानींयातयामतायामपि नास्ति क्षतिरितिनप्रत्यक्तव्यमवदानस्थानम्
इत्यभिप्रायः। तदत्र यातयामतायै इति निवृत्तौ तदर्थे चतुर्थी बोद्धव्या।

  यातयामतायाः– इति पाठेऽपि यातयामतां निर्वर्तयितुम् इतिसएवार्थः। अथवा यातयामताया इति हेतौ पञ्चमी। हेतोर्व्वचनात् यत्रायातयामता दूष्यते तत्रावदानस्थानं प्रत्यनक्ति,इदानींन्तु सानेष्यते इति न प्रत्यनक्त्यवदानस्थानम् इति॥१३॥०॥

**अग्नये स्विष्टकृते स्वाहेत्युत्तरार्द्धपूर्वार्द्धे जुहुयात्॥१४॥**

  उत्तरार्द्धपूर्वार्द्धे अग्नेरेव। कृतभाष्यमन्यत्॥१४॥०॥

**महाव्याहृतिभिराज्येनाभिजुहुयात्॥१५॥**

  भूर्भुवः स्वरितिमहाव्याहतयस्तिस्रःप्रसिद्धाः। कर्माप्रदीपोऽप्याह।

“भूराद्यास्तिस्रएवैता महाव्याहृतयोऽव्ययाः”।

  इति। ताभिर्महाव्याहृतिभिस्तिसृभिराज्येन, द्रवद्रव्यकत्वात्स्रुवेण अभिजुहुयात् आहुतित्रयम्।अभिरूपसर्गः। स खल्वयं महाव्याहृतिहोमः चरुहोमात् परस्तात् एव कर्त्तव्यः न तु पुरस्तादपि। कस्मात्? इदानीमेवोपदेशात्। आज्यहोमात्तु पुरस्तात् परस्ताच्च कर्त्तव्यः, इत्युपरिष्टाद्वक्षति॥१५॥०॥

**प्राक् स्विष्टकृत आवापः॥१६॥**

  प्राक् पूर्व स्विष्टकृतःस्विष्टकृद्धोमात्, आउप्यते इत्यावापःप्रधानहोमः कर्त्तव्यः इति सूत्रशेषः। एवञ्च मुख्यहोमे त्वकृतेयदि चरुर्नष्टो दुष्टो वा भवति तदाऽन्यः पाच्यः, मुख्ये कृतेचेन्नाशदुष्टी स्यातां तदा आज्येनैव स्विष्टकृद्धोमः इति सरला।

  अत्र ब्रूमः।अर्थकर्मत्वे स्विष्टकृद्धोमस्य तत्र च शेषस्य प्रतिपादने सत्येतदेवं स्यात्। न त्वेवम्।कुतः? “एकदेशद्रव्यश्चोत्पत्तौ विद्यमानसंयोगात्” इति सिद्धान्तात् स्विष्टकद्धोमस्यप्रतिपत्तित्वात्। प्रतिपत्तेश्च प्रतिपाद्याभावे लोप एव आकरेनिरूपितः। यजतित्वेऽपि स्विष्टकृतः प्रस्तरप्रहरणवत् प्रतिपत्तित्वं नविरुध्यते। शेषश्रुतिश्च न शेषिणं प्रयोजयति। न चेत्शेषिणं प्रयोजयति; न तरां तत्प्रतिनिधिमपि। शेषप्रतिनिधिं तर्हि प्रयोजयतु? न इति ब्रूमः।कस्मात्?
विद्यमानसंयोगादेवन खल्वेतत् शेषमपि प्रयोजयितुंशक्नोति, प्रतिपत्तेः न प्रतिपाद्यप्रयोजकतायामसामर्थ्यात्। सति प्रतिपाद्ये खल्वियंप्रवर्त्तते। अन्यथा अर्थकर्मणः प्रतिपत्तेर्विशेषो न स्यात्।

  तस्मात् यथा,–सर्व्वावदानेन शेषाभावात् ध्रौवाज्यात् स्विष्टकृदिड़ं नेज्यते साकंप्रस्थाय्ये च तद्वदत्रापि शेषापचारे शेषाभावस्याविशेषात् स्विष्टकृन्न यष्टव्यो भवति। अतएव, मुख्यमात्रोपयोगिन्यपि व्रीह्यादौ सति तदेवादेयं तत्र लोपएव शेषकार्य्याणांस्विष्टकृदादीनाम्, न तु तनिष्पादनसमर्थमपि नीवारादिकम्–इति सिद्धान्तः। अतएव च–स्विष्टकृदर्थमवत्तस्य हविषोऽपचारे नपुनरवदातव्यम्, अपि तु प्रतिपाद्यमानाभावात् लोप एवस्विष्टकृतःस्यात् इति षष्ठाध्याये निरूपितम्। तथा चोक्तम्। “अपि वा शेषभाजां स्यात् विशिष्टकारणत्वात्”इति। कथमन्यथा तत्रापि अन्यत् न प्रतिनिधीयते !। एवं खल्वाचार्य्याणांलोपवचनं प्रलापमात्रं स्यात्। तस्मान्न किञ्चिदेतत्।

   मुख्यहोमार्थमवत्ते च हविषि नष्टे दुष्टे वा खल्वाज्येन होतव्यं न पुनरवदातव्यं, न वा अन्यत् पाच्यम्। कुतः?“निर्देशाद्वाअन्यदागमयेत्” इति सिद्धान्तात्।“यस्य सर्वाणि हवींषि नभ्येयुर्दुष्येयुर्व्वा अपहरेयुर्व्वा, आज्येन ता देवताः परिसंख्याय यजेरन्” इति च हविषोनाशे आज्यविधानात्। “तत्र सर्वशब्दस्य निमित्तविशेषणत्वेनाविवक्षितत्वात् नाशमात्रे सर्वत्राज्यस्यविधिः” इत्यधिकरणमालायां माधवाचार्य्याः।

  याश्च प्रायश्चित्ताहुतयस्ता अपि स्विष्टकृद्धोमादर्वागेव होतव्याः –

इत्येके मन्यन्ते। तदसङ्गतम्। तासामप्रधानत्वात्। आगन्तुकानामन्तएवाभिनिवेशस्य न्याय्यत्वाच्च। आगन्तुकाः खल्पेताआहुतयः प्रायश्चित्तरूपत्वात्। प्रायश्चित्ताहुतयो हि प्रकृतहोमवैगुण्यदोषोपशमनाय विधीयन्ते, इति प्रकृतहोमात् परत एवहोतुमुचिताः। महाव्या हृतिहोमान्तेनैव हि प्रकृतहोमनिष्पत्तिः।तस्मात् महाव्याहृतिहोमं कृत्वा कर्मापवर्गविहितां समिधमाधायप्रायश्चित्ताहतयो होतव्याः। ताः खल्वेताःहविषोऽनादेशादाज्येन आज्यतन्त्रेण हूयन्ते।

  स खल्वयं प्रायश्चित्तहोमः,व्यस्तसमस्तमहाव्याहृतिभिर्वा,अज्ञातम्इत्यादिमन्त्रेण वा प्राजापत्यमन्त्रेण वा कर्त्तव्यः।कुतः? “तस्मादेतामेव जुहुयात् अपिवाऽज्ञातं यदनाज्ञातम्” इत्यवमादिकायां श्रुतौ विकल्पोपदेशात्। व्यक्तमाह कर्मप्रदीपः।

“यत्र व्याहृतिभिर्होमःप्रायश्चित्तात्मको भवेत्।  
चतस्रस्तत्र विज्ञेयाः स्त्रीपाणिग्रहणे यथा॥  
अपिवाऽज्ञातमित्येषा प्राजापत्याऽपिवाऽऽहुतिः।  
होतव्या, त्रिविकल्पोऽयं प्रायश्चित्तविधिः स्मृतः”॥

  इति। तदत्र त्रिविकल्पःइत्यनेन कल्पान्तरस्य प्रतिषेधोऽव गम्यते। केचित् पुनरत्र, “पाहि नोऽग्नएनसे स्वाहा”–

इत्यादिकं प्रायश्चित्तहोममाचक्षते। तदसारम्। इह तस्यानुपदेज्ञात्। ‘यदपि भाष्यायनकं कुग्रन्थान्तरमपपाठभृतमधीयते। तदप्यप्रमाणम्। अनार्षत्वात्। परिशिष्टमध्यान्तःपातित्वासम्भवाच्च', इतिभट्टनारायणोपाध्यायाः। शाट्यायनहोमस्य समूलत्वेऽपि शाख्यन्तरीयत्वम्–

इति तत्वकारः। शाट्यायनपठितोहोमः शाट्यायनिनां स्यात् न कौथुमादीनामिति युक्तमस्य शाख्यन्तरीयत्वम्।कौथुमादीनान्तु कर्मप्रदीपोक्त एव प्रकार इति नैवात्रकिञ्चिद्वक्तव्यमस्ति।

  एतत् सर्व्वप्रायश्चित्तं क्षिप्रहोमवर्ज्जंसर्वत्रैव स्यात् –

इति भट्टभाष्यम्। श्रुतिश्चात्र भवति। “यच्चावगतं यच्चानवगतं सर्वस्यैषैव प्रायश्चित्तिः” इति॥१६॥०॥

**  गणेष्टेेेकं परिसमूहनमिध्मो वर्हिः पर्युक्षणमाज्यमाज्यभागौ च॥१७॥**

  

गणेषु एकदा क्रियमाणेषु अनेकहोमेषु एकं परिसमूहनम्।एकशब्दः परस्तादपि प्रत्येक मनुषञ्जनीयः। अनेनैव सूत्रशेषोव्याख्यातः। प्रत्येकं तन्त्रविधाने प्राप्ते यानि तन्त्रेण कर्तुंशक्यन्ते, तेषां तन्त्रभाव इहोपदिश्यते। परिकीर्त्तनञ्च परिसमूहनादिनामुदाहरणपञ्चार्थे। न परिमख्यानार्थम्। तेन उल्लूखलमुषलादिकमपि एकमेव भवतीति द्रष्टव्यम्। गणेषु इति सामान्यतोऽभिधानात् विभिन्नदेवताकेष्वपि होमेषु एकदा क्रियमाणेषु एकमेवपरिसमूहनादिकम् इत्यवगम्यते। तथाच गृह्यान्तरम्।

“पाकयज्ञान् समासाद्य एकाज्यानेकवर्हिषः।  
एकस्विष्टकृतः कुर्य्यान्नानाऽपि सति दैवते”॥

  इति॥१७॥०॥

**  सर्व्वेभ्यः समवदाय सकृदेव सौविष्टकृतं जुहोति॥१८॥**

**  **गणेषु–

इत्येव। ऋजुरक्षरार्थः। सकृदेकवारं न पृथक् पृथगित्यभिप्रायः। उपलक्षणमेतत् महाव्याहृत्याद्यपि सकृदेव भवति–

इति सरला॥१८॥०॥

**हुत्वैतन्मेक्षणमनुप्रहरेत्॥१९॥**

  एतत् इति सन्निकर्षातिशयात् सौविष्टकृतं ब्रूमः। एतत् सौविष्टकृतं हुत्वा मेक्षणमनुप्रहरेत् अग्नौ क्षिपेत्। सेयं कर्मार्थस्य मेक्षणम्य अनन्तरमेव कर्मणःप्रतिपत्तिराम्नाता। अन्ये त्वाहुः, हुवेति वचनात् महाव्याहृतिभिरपि हुत्वा मेक्षणमनुप्रहरेत् न स्विष्टकृद्धोमादनन्तरमेव इति। स खल्वयं मेक्षणप्रक्षेपःअन्यब्रह्मकेषु होमेषु प्रतेतव्यः। कुतः? अत्र चरुशेषस्य तस्मै प्रतिपादयितव्यत्वस्यवक्ष्यमाणत्वात् अन्यत्र च मेक्षणेनैवोद्धृत्यतद्भोजनस्यसूत्रणात्। न चानुप्रहृतेन मेक्षणेनोद्धरणं शक्यं कर्तुम्। तस्माद्यथोक्त एवार्थः। यद्यप्यनुप्रहरतिर्यजतिवचनो दृष्टः,अष्टावष्टौशकलान्याहवनीयेऽनुप्रहरेयुः इति सुत्रकारवचनात्। तथापि प्रस्तरप्रहरणवत् प्रतिपत्तिरेवासौ॥१९॥०॥

**प्रक्षाल्य वैनेनोद्धृत्य भुञ्जीत॥२०॥**

  प्रक्षाल्य वा मेक्षणम्, एनेन एतेन मेक्षणेनोद्धृत्य चरुशेषंभुञ्जीत यजमानः। एनः प्रकृत्यरमेतदर्थः। एतेन इति वा पाठः। अन्ये पुनर्–

एनं प्रकृत्यन्तरमविद्वांसो भाषन्ते, प्रक्षाल्य वाऽनेन, इति पाठे प्राप्ते छान्दसोऽयं प्रयोगः,इति। यत्र हौत्रं ब्रह्मत्वञ्चोभयमपि स्वयमेव करोति, सोऽस्य विषयः। यत्र च अन्यो ब्रह्मा भवति, तत्र वक्ष्यति,–

अथैतद्धविरुच्छिष्टम् –

इत्यादि॥२०॥०॥

**न स्रुवमनुप्रहरेदित्येक आहुः॥२१॥**

   सुवमग्नौ न क्षिपेदित्येके आचार्य्या वदन्ति। अस्मादेवावगम्यते, स्रुवमग्नौ क्षिपेत् इत्यन्ये वदन्ति इति। तस्मात् स्रुवमग्रौ
क्षिपेद्वान वां क्षिपेदिति विकल्पः॥२१॥

**   आग्नेय एवानाहिताग्नेरुभयोदैर्शपौर्णमासयोः स्थालीपाकः स्यात्॥२२॥**

  अनाहिताग्निः श्रौताग्निरहितः स्मार्त्ताग्निरित्येतत्।
ऋज्वन्यत्॥२२॥०॥

**  आग्नेयोवाऽग्नीषोमीयोवाऽऽहिताग्नेःपौर्णमास्याम्॥२३॥**

  ऋज्वर्थं सूत्रम्॥२३॥०॥

**  ऐन्द्रो वैन्द्राग्नोवा माहेन्द्रोवाअमावस्यायाम्॥२४॥**

**  **आहिताग्रेरेव। ऋजुरक्षारार्थः। अत्रैके विनिवेशविकल्पमाहुः, चैन्द्रमाहेन्द्रौ सोमयाजिनः, चैन्द्राग्नस्त्वमोमयाजिनः। तत्रापि एकेनदृष्टवत ऐन्द्रो बहुभिरिष्टवतो माहेन्द्रःइति। अन्ये तुइच्छाविकल्पमाहुः॥२४॥०॥

**  अपिवाऽऽहिताग्नेरप्युभयोर्दशैपौर्णमासयोराग्नेय एवस्यात्॥२५॥**

**  **ऋज्वर्थम्॥२५॥०॥

**  समिधमाधायानुपर्य्युक्ष्य यज्ञवास्तु करोति॥२६॥**

  समिधमाधायानुपर्युक्षेत्युक्तार्थम्। तदिदमभिधानं क्रमार्थंभवति। कथन्नाम? समिधमाधायानुपर्युक्ष्य अनन्तरं यज्ञवास्तु एतन्नामकं कर्म
करोति॥२६॥०॥

  

कथं करोति ? उच्यते।

**  ततएव वर्हिषः कुशमुष्टिमादायाज्ये वा हविषि वात्रिरवदध्यादग्राणि मध्यानि मूलानीत्यक्तँरिहाणा व्यन्तु वय इति॥२७॥**

  ततस्तस्मादास्तृतादेववर्हिषः इति नियमादन्यद्वर्हिर्व्यवच्छिद्यते। शेषादेव वर्हिषःइति कुतो न वर्ण्यते? उच्यते। प्रधानकर्मापवर्गविहितमिदं प्रतिपत्तिरेव भवितुमुचितम्। अमृतानां वर्हिषामिदानौप्रतिपिपादयिषितत्वात्। प्रतिपत्तिप्राये वचनाच्च।व्याख्यातारचैवमेव प्रतिपन्नाः। तत्र वक्ष्यामः। 'कुशमुष्टिम्'
अनियतसङ्ख्याकम्, आदाय गृहित्वाआज्ये यथोक्तेवा, हविषि चरौवा चिरवदध्यात् वारत्रयमञ्जयेत् अग्राणि मध्धानि मूलानिइति। प्रकृतं कुशमुष्टिम् अग्रादिस्थानत्र्येषु चिरञ्जयेत् एकैकस्थानं प्रत्येकैकम्
अञ्जनम् इत्यर्थः। क्रं रिहाणा व्यन्तु वयः इत्यनेनमन्त्रेण वारत्रयं पठितेन। कुतः? प्रधानानुयायित्वात् गुणानाम्।

  “कर्मावृत्तौ तु मन्त्रस्याप्यावृत्तिगृह्मकर्म्मणि”।

  इति चाभियुक्तवचनात्। यत्र खल्वनावृत्तिरिष्यते मन्त्राणां,प्रायेण तत्रोत्तरत्र तूष्णीमिति करोति, 'सकृद् यजुषा दिस्तूब्णीम्' - इत्येवमादौ॥२७॥०॥

**अथैनमद्भिरभ्युक्ष्याग्नावप्यर्जयेत्,— यः पशूनामधिपती रुद्रस्तन्तिचरोवृषा पशुनस्माकं माहिँषीरेतदस्तुहुतन्तव स्वाहेति॥२८॥**

  अथानन्तरमेवाविमुञ्चन्नेनं कुशमुष्टिमद्भिरभ्युच्य अग्नौ अप्यर्जयेत् क्षिपेत् दाहयेद्वा। अपि रूपसर्गः। अपवर्जयेत् इति पाठेऽपि स एवार्थः। यः पशूनाम् इत्यनेन मन्त्रेण॥२८॥०॥

**एतद् यज्ञवास्त्वित्याचक्षते॥२९॥**

  तत एववर्हिषः इत्यारभ्य यदुक्तंतदेतत् कर्म यज्ञवास्तु इत्याचक्षते आचार्य्याः। किमर्थं पुनरिदमुच्यते? उच्यते। यज्ञवास्तुकरोति इत्युक्त, किमिदं यज्ञवास्तु इति न ज्ञायते, तदिदमनेन निगमनेन ज्ञाप्यते। अवचने स्वल्वेतस्य हविः शेषार्पणमपि यज्ञवास्तु इत्याशङ्क्येत। तदिदं प्रतिपत्तिकर्मा।कृतार्थानां वर्हिषामिहविनियोगाम्नानात् इत्याहुः। तेषां, नष्टेषु वर्हिःस्विदं न भवितुमर्हति। कस्मात्? प्रतिपत्तेः प्रतिपाद्य प्रयोजकत्वाभावात्।

  ननु यज्ञवास्तु इति समाख्यालभ्यार्थसिद्धयर्थं वर्हिरन्यदुपादीयताम्? अन्यथा खल्ववास्तुर्यज्ञः स्यात्। उच्चते। काममवास्तुर्यज्ञः स्यात्। न प्रतिनिधिः। न खल्वेतदर्थक प्रतिपत्तीनाञ्च प्रतिपाद्याभावे लोपमत्रोचाम। अपिच। एवमप्यवास्तुर्यज्ञः स्यादेव। कुतः? तत एव वर्हिषः कुशमुष्टिमादाय यद्धूयते, तदेतत् यज्ञवास्त्वाचक्षते। तस्मादन्यस्मिन् वर्हिष्युपादीयमानेऽपि न स होमोयज्ञवास्तुर्भवति। समाख्यालभ्यार्थसिद्ध्यर्थम् इति चेत्। इति

चेद्भवान् पश्यति समाख्यालभ्यार्थसिद्धयर्थमन्यदपि वर्हिरुपादेयम्इति। तत्र ब्रूमः। नासामर्थ्यात्। नैतत् सम्भवति। कुतः? तदुच्यते।नैव समाख्या वदति अन्यद्वर्हिरुपादेयम् इति। समाख्यालभ्यार्थसिद्ध्यर्थमनुमीयते खल्वेतत्। प्रत्यक्षन्तु आस्तृतमेव वर्हिः। न च प्रत्यक्षं नियममुपरुध्य आनुमानिकमन्यद्वर्हिः शक्यमुपादातुम्। अनुमानस्य प्रत्यक्षबाधायामसामर्थ्यात्। दुर्बला च समाख्या नबलवत्तरं वाक्यं बाधितुं प्रभवति। नियमः खल्वेवमुपरुध्येत।

  अथैवम्, एतद् यज्ञवास्त्वित्याचक्षते इति पुनः सूत्रणमनर्थकम्? इति चेत्। काममनर्थकं भवतु न तु शक्नोत्यन्यद्वदितुम्।सकृदुच्चरितेऽप्यस्य यावानर्थः शतकृत्वोऽप्युच्चारणे तावानेव प्रतीयते,न ततोऽधिकः। समाख्या च पूर्वेणापि वाक्येनावगम्यते इतिभवतामपि पुनः सूत्रणमनर्थकमेव। तदेतत् पुनरुपादानं निगमनरूपम् इत्यभिहितमस्माभिः। तत् कुत एवानर्थक्यमस्य। अवास्तुर्यज्ञः स्यात्? इति चेत्। नैषदोषः। स्मृत्यर्थत्वात् समाख्यायाः। न खल्वियं 'यज्ञस्य वेश्मभूः। कथन्नाम? एवमयं होमो यदसौ
यज्ञवास्तुरिति। प्रत्यक्षन्तु यज्ञस्त्यागो यजमाने वर्त्तते,
विष्णुश्च न कस्मिंश्चित्। स्विष्टकृदादिवच्चैतदवगन्तव्यम्।यथाशोभनाभिलत्वितकारित्वस्य समाख्यालभ्यत्वेऽपिप्रतिपत्तिरेवामौ। यथा वा व्यतिरेके निन्दावचनेऽपि तवापि प्रतिपत्तिरेव श्राद्धे शेषभोजनम्। एवमिहापि प्रतिपत्तिरेवैतदित्यविरुद्धम्। स्तुत्यैव केवलप्रतिपत्तित्वमस्य निरम्यते,इति चेत्, श्राद्धशेषभोजनादावपि निरस्यताम्। तथाच तत्राप्यपचारे
प्रतिनिधिरापद्येत। न चैवमिष्यते। तथात्वेऽपि वा न प्रतिनिधिः,नियमस्यार्थवत्त्वात्। तथापि किं स्तुतेः प्रयोजनम् ? इति चेत्। अफलायां प्रतिपत्तौ कथं प्रवरतेतइतिप्ररोचनमेव इत्यस्तु किं विस्तरेण। अन्ये तु मन्यन्ते, यद्यप्येतत् प्रतिपत्तिरेव, तथापि एतद् यज्ञवास्त्वित्याचक्षते, इति गुणाथेंपुनरुपादानात् नात्यन्तमिदं प्रतिपत्तिरिति दर्शयति। तस्मादपचारेऽप्यास्तृतानां वर्हिषां समाख्यालभ्यार्थार्थमन्यदपि वर्हिरादाय होतव्यम्। इतरथा अवास्तुर्यज्ञः स्यात् इति।

  

वयन्तु पश्यामः। नासौ प्रतिपत्तिः, किन्वर्थकमैवैतत्। कुतः? प्रतिपत्तितायां प्रमाणभावात्। यद्यास्तृतमेव वर्हिरिह प्रतिपाद्येत, भवेदियं प्रतिपत्तिः।न तु प्रतिपाद्यते। किन्तु स्तृतशेषाद्वर्हिषः कुशमुष्टरादीयते। कथं ज्ञायते? व्यवहितत्वात् स्तृतस्य वर्हिषः। सन्निहितत्वाच्च स्तृतशेषस्य। निर्देशसामान्याञ्च। किमिदं निर्देशसामान्यम्? उच्यते। “तत एव वर्हिषः प्रादेशमात्रेपवित्रे कुरुते” इति। पूर्वेनिर्दिष्टम्। तत्र च स्तृतशेषादेव वर्हिषः, इतिव्यवस्थापितम्। तद्वदिहापि निर्दिश्यते “ततएव वर्हिषः कुशमुष्टिमादाय” इति। तदिदं निर्देशसामान्यम्। तस्माच्च प्रतिपद्यामहे पूर्व्ववदिहापि स्तृतशेषमेव वर्हिरभिप्रेतम्, इति। ततएव वर्हिषः, इति निर्देशेहि स्तृतशेषमेव वर्हिः पूर्व्ववदिहाप्यागच्छति हृदयम्। आगच्छति चेत्, न युज्यते विना कारणमुतत्स्रष्टुम्।

  

स्तृतानां वर्हिषामिदानीं प्रतिपिपादयिषितत्वात्, इति चेत्। इति चेत् भवान् पश्यति स्तृतानि वर्हीषि इदानीं प्रतिपिपादयिषितानि। एतस्मात् कारणात् हृदयमागतमपि स्तृतशेषं

वर्हिरुत्सुज्यते,-इति। नैतत्। प्रमाणभावात्। न हि स्तृतानिवर्हीषि इदानीं प्रतिपिपादयिषितानि,– इत्यत्र किञ्चित्प्रमाणमस्ति।प्रतिपत्तिप्राये वचनादिति् चेत्। न। असिद्धेः। कथमसिद्धिः ? आग्नेयादीनामप्रतिपत्तीनां सन्निहिततरत्वात्। किञ्च। प्रतिपत्तिप्राये वचनात् खल्वानुमानिकं प्रतिपत्तित्वं परिचिकल्पयिषितम्। तच्च न्यायविरोधात् विनियुक्तविनियोगापत्तेर्वचनविरोधाच्च नार्हतिभवितुम्। तथाच न्यायः। “विरोधे च श्रुतिविशेषादव्यक्तःशेषे”– इति। तथा गृह्यासंग्रहः।

“स्तृतेभ्यो न प्रचिन्वीयात् यातमामं स्तृतं सृतम्।  
स्तृतशेषात्ततो गृह्य यज्ञवास्तुक्रिया तथा”।

  इति। तस्मात् स्तृतशेषादेव वर्हिषः कुशमुष्टिमादाय,इतिव्याख्यम्। यज्ञवास्तुक्रियां कृत्वा चाज्येन पूर्णाहुतिर्होतव्या। तदपि स एवानुपदमाह।

“यज्ञवास्तुक्रियां कृत्वा विधिदृष्टेन कर्मणा।  
आज्यधारामविच्छिन्नाजुहुयात् सार्व्वकामिकीम्”।

   इति। पूर्णाहुतिरियमिति कुतो ज्ञायते? सार्व्वकामिकीमिति वचनात्। “पूर्णाहुत्या सर्व्वान् कामानाप्नोति” इति हि ब्राह्मणम्॥२९॥०॥

  इति महामहोपाध्यायराधाकान्तसिद्धान्तावागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगगृह्यसूत्रभाष्ये प्रथमप्रपाठकस्य अष्टमीखण्डिका॥०॥

![](../books_images/U-IMG-1708781830विध्या६.png)

**गोभिलीयगृह्यसूत्रे**

**प्रथमप्रपाठके नवमी खण्डिका।**

![](../books_images/U-IMG-1708781943विध्या७.png)

**   अथैतद्धविरुच्छिष्टमुदगुद्वास्योद्धृत्य ब्रह्मणे प्रयच्छेत्॥१॥**

  अथेत्यानन्तर्य्यार्थम्।प्रदक्षिणप्रणीताविमोकोदपात्रपूरणानि कृत्वा अनन्तरम् इति भट्ठभाष्यम्। 'एतत्' अभिप्रेतं, हविः,उच्छिष्टम् अवशिष्टम्, उदगुद्वास्य। एतस्मादवगम्यते होमकालेहोत्रग्न्योरन्तरा हविषः समासादनम् इति। उद्धृत्य पात्रान्तरेकृः वा ब्रह्मणें प्रयच्छेत् प्रदद्यात्। एतत्इति कतमदिह अभिप्रेयते? समशनीयनवयज्ञवास्तूपशमनादिचरुभ्योऽन्यत् इति ब्रूमः। कुतः?तत्र तत्रअन्यस्या अन्यस्याः प्रतिपत्तेरुपदेशात्। एतच्चावसरेप्रदर्शयिष्यामः।अनर्थकं तर्हि। तत्र तत्र प्रतिपत्त्यन्तरविधानादेवहविरुच्छिष्टस्य ब्रह्मणे प्रदानं न भविष्यतीति चेत्।न। एतदित्यनुक्तौतत्र तत्र प्रतिपत्तिद्वयमाशङ्कीत कञ्चिदित्येतदित्युक्तम्। उच्छिष्ट ग्रहणेनाप्राधान्यं द्योतयन् प्रतिपत्तित्वमस्य ज्ञापयति। तेनाप्रदत्तएवैतस्मिनष्टेदुष्टे वा प्रदानार्थं नान्यद्धविरुत्पाद्यमिति। अयमप्यर्थ एतदित्यनेनोपोद्वल्यते। स्वयमुभयकरणे तु चरुशेषंस्वयमेव भुञ्जीत, ब्राह्मणन्त्वन्नन्तरेण तर्पयेदिति वृद्धाः॥१॥०॥

  किं ब्रह्मणे चरुशेषस्य प्रदानमात्रम्?। न। किन्तर्हि ?

**तंतितर्पयिषेत्॥२॥**

तं ब्रह्माणं तर्पयितुमिच्छेत्। यथा असौ तृप्यति, तथा कर्त्तव्यम् इत्यर्थः। तर्पयेत् इति वक्तव्ये मनोविशद्धिप्रदर्शनायेंतितर्पथिषेत्इत्यभिहितम्। कथं नाम? श्रद्धादिगुणवता मनसा ब्रह्माणं तर्पयितुमिच्छेत् तत्कृतमतिशय विशेषं जानानः। तथाच स्मरणम्।

“श्रद्धाविधिसमायुक्तं कर्म यत् क्रियते नृभिः।  
सुविशुद्धेन भावेन तदानन्त्याय कल्पते”।

  इति।

“देशकालाश्रमक्षेत्रद्रव्यदातृमनोगुणाः।  
सुकृशम्यापि दानस्य फलातिशयहेतवः”।

  इति चैवमादि। श्रद्धारहितस्य खल्वन्नमभोज्यमाहुराचार्याः। तच्चेह विस्तरभयान् न प्रस्तूयते॥२॥०॥



 कस्मात् पुनः कारणात् ब्रह्मणः तर्पणे प्रयत्नातिशयःउपदिश्यते ?तदुच्यते,

**  ब्राह्मणस्य तृप्तिमनु तृप्यामीति ह यज्ञस्य वेदयन्ते॥३॥**

  ब्राह्मणस्य तृप्तिम्, अनु पश्चात् लक्षीकृत्य वा, अहं तृप्यामि,- ब्राह्मणस्य तृप्तौ जातायां ममतृप्तिर्भवति—इत्येतत्। इति एवं ह किल यज्ञस्य अभिप्रायं वेदयन्ते ज्ञापयन्त्याचार्य्याः। एतस्मात्

कारणात् तं तितर्पयिषेत्। सोऽयं ब्राह्मणशब्दो ब्रह्मपरोवर्णनीयः,उपक्रमानुग्रहार्थम्॥३॥०॥

  यस्मादेवं ब्रह्मणास्तर्पणम्, तस्मात् चरुशेषस्य अपचारे तेन वा तृप्त्यसम्भवे, अन्येनापि अनेन तं तर्पयेत् –

इत्याह–

**अथ यदस्यान्यदन्नमुपसिद्धँस्यात्॥४॥**

   अथेत्यानन्तर्य्यार्थम्। अथ अनन्तरमेव भोजयेत् नात्मीयं भोजनकालमपि प्रतीक्षेत इत्यर्थः। अस्य यजमानस्य यत् किञ्चिदन्यदन्नम्, उप समीपे तत्कालस्य सिद्धं निष्पन्नं स्यात् भवति, तेन निषिद्धातिरिक्तेन तं तितर्पयिषेत्इति गतेन सम्बध्यते।प्रदानस्य प्रतिपत्तित्वेऽपि वचनप्रमाण्यादन्नान्तरमुपादेयम्। चरुशेषप्रादानादनन्तरमन्यदप्यन्नं प्रयच्छेत् इति वा वर्णनीयम्॥४॥०॥

**अथ ब्राह्मणान् भक्तेनोपेप्सेत्॥५॥**

  अथ स्वपाकसिद्ध्यानन्तरं ब्राह्मणान् भक्तेन अन्नेन उपेप्सेत् तर्पयितुमिच्छेत्। उपेत्ययमुपसर्गः। अत्रापि गौरवं, मनमोविश्शुद्धिप्रदर्शनार्थम्। अपवर्गे तावदभिरूपभोजनं विहितम्, तदत्र कृतेनब्रह्मतर्पणेनैव कृतं मा मंस्त, इति पुनरिदमसूत्रयदाचार्य्यः॥५॥०॥

**पूर्णपात्रोदक्षिणा तं ब्रह्मणे दद्यात्॥६॥**

  पूर्णपात्रःपूर्णपात्रम्। पुंस्त्वं छान्दसम्। तदिदं पूर्णपात्रंदक्षिणा–इत्यत्सर्गः। तं ब्रह्मणे दद्यात्। दक्षिणाग्रहणं ब्रह्मणोऽभावेऽप्यन्यस्मै दानार्थम्। कथं नाम? दक्षिणेयम् – इति कृत्वा स्वयं

कर्मकरणेऽप्यन्यस्मै अवश्यं देया। व्यतिरेके वैगुण्यापत्तेः। “हतोयज्ञस्त्वदक्षिणः”–

इति हि स्मरन्ति। तदाह कर्म्मप्रदीपः।

“ब्रह्मणे दक्षिणा देया यत्र या परिकीर्त्तिता।  
कर्म्मान्तेऽनुच्यमानायां पूर्णपात्रादिका भवेत्।  
विदध्याद्धौत्रमन्यश्चेद्दक्षिणाऽर्द्धहरो भवेत्।  
स्वयञ्चेदुभयं कुर्य्यादन्यस्मै प्रतिपादयेत्”।

  इति। पूर्णपात्रादिका, इत्यादिपदात् दक्षिणाविशेषालाभेमूलादिकमपि संगृहाति। तथाच मैत्रायणीयपरिशिष्टम्। “दक्षिणाऽलाभे मूलानां भक्ष्याणां दक्षिणां ददाति” इति। तदत्र, यत्र याइति सर्व्वनाम्ना व्याप्त्यवगमात् कर्म्मान्तेइति च सामान्याभिधानात्, दक्षिणामात्रमेव ब्रह्मणे देयम् इत्युपदिशति। न च प्रधानकर्मदक्षिणानामन्यस्मै दानं शिष्यते इतिविशेषोपदेश विरहादपि ब्रह्मण एष तेषां देयता पर्य्यस्यति। सखल्वयमाचार्य्यस्यास्पष्टोऽभिप्रायः कर्म्मप्रदीपकृता स्पष्टीकृतः–

इत्यास्थेयम्।

  न चैतत्सूत्रानुसारात् कर्मान्त इति ब्रह्ममाध्यहोमान्तपरम् इतियुक्तम्, एतद्विवरणरूपत्वात्तस्य। न ह्यत्रापि होमदक्षिणेयम् इत्युच्यते, किन्तु प्रकरणादनुमीयते, वाक्यन्तु अविशेषाद्ब्रह्मणेदक्षिणादानमुपदिशति। दुर्बलञ्च प्रकरणं वाक्यात्–

इत्यवोचाम। अपिच। इयमपि दक्षिणा प्रधानस्यैव कर्मणः। परमेतत् होमात्मकम्–

इति नैतावता किञ्चिदपक्षीयते। तथात्वे वा दर्शादियागप्रस्तावात् तस्यैव दक्षिणा ब्रह्मणे देया –

इत्यापतति।

स चायं पर्य्यनुयोगः सामान्याभिधानबलादेव परिहर्त्तव्यः। सचान्यत्रापि समानः। विदध्याद्धौत्रम् इति तु होमप्रस्तावाद्वा प्रायेण गृह्यकर्मणां सहोमकत्वाद्वा समाम्नातम्। न खल्वन्यत्रैतत्निषिध्यते। एकस्मिन्नुपदेशश्च विशेषोपदेशविरहे अन्यस्मिन्नपिकल्पनीयःइति निबन्धारोमन्यन्ते। तस्मात् अन्यैरपि ऋत्विग्भिर्विभज्यैव दक्षिण ग्रहीतव्या। न्यायस्याविशेषात्।

  अपिच। सहोमके कर्मणि ब्रह्मणः सद्भावात् कर्मदक्षिणायाश्चब्रह्मणे देयत्वसूत्रणात् होतुः किं तत्र दक्षिणा नास्त्येव?इत्याशङ्कायां, 'विदद्ध्याङ्कौत्रमन्यश्चेत्'इति वचनारम्भो न्याय्य एव,इति न किञ्चिदनुचितम्। सखल्वयमुत्सर्गोविधिरिति यत्र स्पष्टमन्यस्मै आचार्य्यादिकाय दक्षिणाविशेषस्य दानमुपदिश्यते तत्र नैतत् प्रवर्त्तते। अब्रह्मके तु कर्मणि सुतरामन्यस्मै दक्षिणा दातव्या। ब्रह्मणे इति कर्मकारयित्रुपलक्षणत्वे तु प्रागेव नानुपपत्तिः। सेयंभट्टनारायणादीनां बहूनामनुमता व्यवस्था। तत्त्वकारस्तु, होमदक्षिणैवब्रह्मणेदेया,कर्म्मान्ते इति ब्रह्मसाध्यहोमान्तपरम् इत्येकत्राभिदधानः, कर्मान्तेइति यथाश्रुतमेव ब्रह्मणेइति कर्मकारयित्रुपलक्षणम्–

इति पुनरन्यत्र ब्रुवाणःशास्त्रार्थमाकुलयाञ्चकार।

  यदाऽप्यन्यस्मै दक्षिणा दीयते, तदाऽपि कुलर्त्विजे गुरवे वादेया, तयोः प्रतिग्रहवैमुख्यादिना ग्रहणासम्भवेबहुतरायां वादक्षिणायामन्यस्मै अपि दातुमिच्छायां तदनुमत्या, दूरस्थत्वे चतयोस्ताभ्यामुद्दिश्य मनसा दत्वैव देया। तदप्याह कर्मप्रदीप एव।

“कुलर्त्विजमधीयानं सन्निकृष्टं गुरुं तथा।

नातिक्रमेत् सदा दित्सन् यदीच्छेदात्मनोहितम्।  
अहमस्मै ददानीति एवमाभाष्य दीयते।  
नैतावपृष्ट्वा ददतः पात्रेऽपि फलमस्ति हि।  
दूरस्याभ्यामपि द्वाभ्यां प्रदाय मनसा वरम्।  
इतरेभ्यस्ततोदद्यादेष दानविधिः स्मृतः”।

  इति। सूत्रद्वयं वैतत्, 'पूर्णपात्री दक्षिण' इति 'तं ब्रह्मणेदद्यात्'इति च। तत्र, 'पूर्णपात्रोदक्षिणा' इत्यनेन पूर्णपात्रंदक्षिणा भवति कर्मणामनुच्यमानायां दक्षिणायाम्,इत्युच्यते। कथं ज्ञायते? अनुज्यमानायां दक्षिणायां पूर्णपात्रादिका दक्षिणा भवति इति
कर्मप्रदीपवचनात्।

  ‘तं ब्रह्मणे दद्यात्’ इत्यनेन ब्रह्मणे दक्षिणायादानमुपदिश्यते। तदनेन तच्छब्देन दक्षिणैव परामृश्यते न पूर्णपात्रम्। कस्मात्?सन्निहिततरत्वाद्दक्षिणायाः। व्यवेतत्वाच्चपूर्णपात्रस्य \।
अर्थवत्त्वाच्च।दक्षिणादानेन हि नः प्रयोजनं, न पूर्णपात्रदानेन। लिङ्गव्यत्ययस्त्वन्यत्रापि समानः। ‘ब्रह्मणे दक्षिणा देया’इति कात्यायनवचनाच्चैतदेवं प्रतिपत्तव्यम्। स खल्वस्पष्टानां गोभिलीयानां पदार्थानां प्रददीपवत् स्पष्टमुपदेष्टेत्यवोचाम॥६॥०॥

  किमिदं पूर्णपात्रं नाम? तदुच्यते,–

  

कꣳसं चमसं वाऽन्नस्य पूरयित्वा कृतस्य वाऽकृतस्य वाऽपि वा फलानामेवैतं पूर्णपात्रमित्याचक्षते॥७॥

 

कंसं कांस्यभाजनम्, चमसं वानस्पत्यं पात्रं वा, अन्नस्य पूरयित्व

अन्नैर्वर्द्धयित्वा। अन्नस्य – इत्येतद्विशिनष्टि, कृतस्य वा अकृतस्य वा। अपि वा अथवा अन्नासम्भवे फलानामेव – फलैरेव भोज्यरित्येवकारकरणादुपदिशति, अन्यच्च फलमभोज्यं व्यवच्छिनत्ति। पूरयित्वा,एवंपूर्णपात्रम् – इत्याचक्षते आचार्य्याः। एतत् कंसादिकं पूर्णपात्रमाचक्षते। कथं कृत्वा? अन्नस्य पूरयित्वा स्थापितम्इत्यर्थः। कियन्मितस्य पुनरन्नस्य पूरणम्? तदाह गृह्यासङ्ग्रहः।

“अष्टमुष्टिर्भवेत्कुञ्चिः कुञ्चयोऽष्टौचपुष्कलम्।  
पुष्कलानिचचत्वारिपूर्णपात्रंविधीयते”।

  इति। असम्भवे पुनरेतस्य परिमाणस्य यावताऽन्नेन बहुभोक्तुःपुरुषस्य तृप्तिः सम्पद्यते, तावतोऽप्यन्नस्य पूरितं पात्रं पूर्णपात्रंभवति। तदाह कर्मप्रदीपः।

“यावताबहुभोक्तुश्चतृप्तिःपूर्णेनजायते।  
नावरार्द्धंततःकुर्य्यात्पूर्णपात्रमितिस्थितिः”।

  इति॥ ७॥

**ब्रह्मैवैकऋत्विक्॥८॥**

  दर्शपौर्णमासप्रस्तावादिदमुच्यते। तेन सायं प्रातर्होमिवैश्वदेवादीनामब्रह्मत्वेऽपि न क्षतिः। एक एव ब्रह्मा ऋत्विग्भवति। किमनेनोक्तम्? इदमनेनोक्तम्एक एव ब्रह्मा सर्व्वकर्मसु ऋत्विक्कर्त्तव्येन पुनरेकस्मिन् कर्मण्येको ब्रह्मा अन्यस्मिंश्चान्यः अपरापरस्मिंश्चापरापरः –इति। तदनेन,– यजमानेन ऋत्विगत्याज्यो भवतीत्युपदिशति। तथाच स्मरणम्।

“ऋत्विग्याज्यमदुष्टं यस्त्यजेदनपकारिणम्।  
अदुष्टमृत्विजं याज्यो विनेयौ तावुभावपि।  
क्रमागतेष्वेष धर्मो वृतेष्वृत्विक्षुच स्वयम्।  
यादृच्छिके तु संयोज्ये तत्त्यागे नास्ति किल्विषम्”।

  इति। तथा मनुः।

“ऋत्विजं यस्त्यजेद् याज्यो याज्यञ्चर्त्विक् त्यजेत्तु यः।  
शक्तं कर्मण्यदुष्टञ्चतयोर्दण्डः शतं शतम्”।

  इति। अथवा। एकोब्रह्मैव ऋत्विगिति ब्रह्मणे दक्षिणा दानेहेतुवचनमेतत्। होताऽप्यस्त्यन्य ऋत्विगित्याशङ्कयामुत्तरं सूत्रं प्रवर्त्स्यति॥८॥०॥

पाकयज्ञेषु स्वयंँहोता भवति॥९॥

  पाकयज्ञेषु अल्पयज्ञेषु प्रशस्तयजेषु वा। कस्मात्? उभयत्र
पाकशब्ददर्शनात्। दृश्यते खल्वल्पे पाकशब्दः,–

योऽस्मत् पाकतरः–

इति। तं पाकेन मनसाऽपश्यम् इति, योमा पाकेन मनसाइति चप्रसंशायां पाकशब्दः प्रयुक्तः। स खल्वयमर्थो गृह्यान्तरवृत्तिकारैर्निरूपितः। तत्त्वकारादयस्तु मन्यन्ते,–

पाकयजः–

पाकाङ्गकयज्ञो वृषोत्सर्गादिःइति। वयन्तु, एकाग्नौ ये यज्ञाः तान् पाकयज्ञानवगच्छामः। कस्मात्? अस्माकमेव ग्रन्थान्तरे समाम्नानात्। तथाच लाट्यायनसूत्रम्।"पाकयजा इत्याचक्षते एकाग्नौयज्ञान्” इति।

  तेषु पाकयज्ञेषु स्वयं–

स्वयमेव होता भवति। तदिदं स्वयमेव होतृत्वं प्रशस्तम् इत्यवगम्यते। कुतः?

“स्वयं होमे फलं यत्तु तदन्येन न जायते”।

  इति स्मरणात्। अन्यो होतैव कुतो न व्यवच्छिद्यते? स्वयमशक्तौ पाकयज्ञलोपापत्तेः। न चैतदुचितम्। जुहुयाद्वा हावयेद्वा इति सामान्यतः सूत्रणात्। न प्रवसन्नुपवसेत् इति चप्रवास

दर्शनात्।

“निःक्षिप्याग्निंस्वदारेषु परिकल्प्यर्त्विजन्तथा।  
प्रवसेत् कार्य्यवान् विप्रो वृथैव न चिरं क्वचित्”।

  इति च कर्मप्रदीपवचनात्। तथाच स्मॄत्यन्तरम्।

“मनसा नैत्यिकं कर्म प्रवसन्नप्यतन्त्रितः।  
उपविश्य शुचिः सर्वं यथाकालमनुद्रवेत्”।

   इति॥९॥ ०॥

पूर्णपात्रोऽवमः पाकयज्ञानां दक्षिणा॥१०॥

  

पूर्णपात्रः–

इति पुंस्त्वं व्याख्यातम्। पूर्णपात्रम् अवमं सर्व्वनिकृष्टंपाकयज्ञानां दक्षिणा। नातोऽप्यल्पतरी तेषां दक्षिणा अस्तीत्यर्थः॥१०॥०॥

**अपरिमितं परार्द्ध्यम्॥११॥**

  नपरिमितम् अपरिमितं बहु–इत्यभिप्रेतम्। तदिदम् अपरिमितं परार्द्ध्यंप्रशस्तं भवति दक्षिणा पाकयज्ञानाम्। परार्द्धम्–

इति केचित् पठन्ति। परार्द्धंखल्वन्तिममङ्कस्थानमुच्यते गणितेषु।

  तथाच अपरिमितं वरार्द्धपर्यन्तमपि पाकयज्ञातां दक्षिणाइति तत्रार्थः॥११॥०॥

  एतस्मिन्नर्थे दृष्टान्तमुपन्यस्यति,–

**  अपि ह सुदाः पैजवन ऐन्द्राग्नेन स्थालीपाकेनेष्ट्वा शतꣳसहस्राणि ददौ॥ १२॥**

  अपिरन्यानपि समुच्चिनोति। ह–

इत्यैतिह्यर्थको निपातः। शोभनं ददाति –

इति सुदा नामतः, पिजवनस्य अपत्यं पुमान्पैजवनोऽपि ह किल ऐन्द्राग्नेनस्थालीपाकेन दृष्ट्वा शतं सहस्राणिशतगुणितानि सहस्राणि लक्षम् इत्येतत्। ददौ, दक्षिणाम् इतिप्रकरणालभ्यते। कस्यवस्तुनः शतं सहस्राणि? गवाम् इतिब्रूमः। कस्मात्? संख्यामात्रकीर्त्तनात्। संख्यामात्रकीर्त्तने च प्रायेणगा एव संख्येयतया व्यवहरन्ति याज्ञिकाः। शतदक्षिणेनाहं यक्षेद्वादशशतदक्षिणेनइति खल्वाहः। “संख्यामात्रे च दक्षिणगा एव”इति च द्राह्यायणसूत्रात्॥२॥०॥

  एवं तावत् सायं प्रातर्होमवैश्वदेवबलिहरणदर्शपौर्णमासाख्यानि नित्यानि कर्म्मण्युक्तानि। तेषां चस्वे स्वेकाले यावज्जीविकोऽभ्यामःन्यायविद्भिर्निरूपितः। एवञ्च कालस्य बहुत्वात् कदाचित्,–

**  अथ यदि गृह्येऽग्नौ सायं प्रातर्होमयोर्वा दर्शपूर्णमासयोर्व्वा हव्यं वा होतारं वा नाधिगच्चेत्; कथं कुर्य्यादिति॥१३॥**

  अथेति पूर्व्वप्रकृतार्थम्। अथैतयोऽर्गृह्याऽग्नौ यावज्जीवं कर्त्तव्ययोः

सायंप्रातर्होमयोर्व्वा, दर्शपूर्णर्मासयोर्व्वा।प्रदर्शनमेतत् वैश्वदेवस्यापि। देवादन्यस्माद्वाकस्माञ्चित् कारणात् हव्यं हवनीयं वस्तु वा होतारंहवनकर्त्तारं वा स्वयमशक्तौ, यदि न अधिगच्छेत् न लभेत, तर्हिकथं कुर्य्यात्। किं स्वस्वकालात्ययमात्रेण लुप्यतएव तत्तत् कर्म्म,उतास्ति कश्चित् कालावधिरियति काले अतीते इति। एवमादिसंशयचिच्छिदिषयैतत् पृच्छ्यते॥१३॥०॥

  एवं पृष्ट आह,–

**  आ सायमाहुतेः प्रातराहुतिर्नात्येत्याऽऽप्रातराहुतेः सायमाहुतिराऽमावास्यायाः पौर्णमासं नात्येत्याऽऽपौर्णमास्या आमावास्यम्॥१४॥**

  

आसायमाहुतेःसायमाहुतिपर्य्यन्तम्। सेयं सायमाहुतिर्म्मर्य्यादा अवधिः सीमेत्येतत्। प्रातराहुतिः नात्येति नातिक्रामति। सा खल्वियं स्वकाले अहुता प्रातराहुतिरिदानींप्रायश्चित्तात्मकंमहाव्याहृतिहोमं कृत्वा होतव्या। प्रायश्चित्तात्मकं महाव्याहृतिहोमं कृत्वेति कुत एतत्? श्रुतौ विधानादित्याह। तथाच ब्राह्मणम्। “सहोवाच किं होष्यमीति,प्रायश्चित्तमिति किंप्रायश्चित्तमिति,सर्व्वप्रायश्चित्तमिति, किं सर्व्वप्रायश्चित्तमिति, महाव्याहतीरेवमब्रुवन्” इत्यादि। तथाच गृह्यान्तरम्।

“स्वकाले सायमाहुत्या अप्राप्तौ होतृहव्ययोः।  
प्राक् प्रातराहुतेः कालः प्रायश्चित्ते कृते सति।  
प्राक् सायमाहुतेः प्रातर्होमकालाऽनतिक्रमः।  

“प्राक् पौर्णमासार्द्दर्शस्य प्राग्दर्शदितरस्य च”।

   इति। एतेनैवसूत्रशेषोव्याख्यातः। तदिदं प्रदर्शनार्थंपरिकीर्त्तनं सायमाहुत्यादीनां न नियमार्थम्। कुतः? याज्ञिकसमयात्। तथाचोक्तं त्रिकाण्डमण्डनेन।

“मुख्यकाले यदाऽवश्यं कर्म कर्त्तुंन शक्यते।  
गौणकालेऽपि कर्त्तव्यं गौणोऽप्यत्रेदृशो भवेत्।  
आ सायमाहुतेः कालात् कालः स्यात् प्रातराहुतेः।  
प्रातराहुतिकालात् प्राक् कालः स्यात् सायमाहुतेः।  

पूर्णमासस्य कालोऽस्ति पुरा दर्शस्य कालतः।  
स्यात् साकमेधकालोऽपि आसुनासीरकालतः।  

सुनासीरीयकालोऽप्याऽऽवैश्वदेविककालतः।  
श्यामाकै व्रीहिभिश्चैवयवैरन्योन्यकालतः।  

प्राग्यष्टुं युज्यतेऽवश्यं नैव त्वाग्रयणात्ययः।  
दक्षिणायनकाले या पश्विज्या योत्तरायणे।  

अन्योन्यकालतः पूर्वेयष्टुं युक्तेउभे अपि।  

एवमागामियागीयमुख्यकालादधस्तनः।  

स्वकालादुत्तरो गौणः कालः पूर्व्वय कर्मणः।  
यद्वाऽऽगामिक्रियामुख्यकालस्याप्यन्तरालवत्।  
गौणकालत्वमिच्छन्ति केचित् प्राक्तनकर्मणि”।

   इति। सर्व्वमेव प्राक्तनकर्म प्रायश्चित्तहोमानन्तरमेव गौणकालेकरणीयम्। सायमाहुत्यादौ तथा दर्शनात्।

“गौणेषु तेषु कालेषु कर्म चोदितमारभेत्।  

प्रायश्चित्तप्रकरणप्रोक्तांनिष्कतिमाचरेत्”।

  इति स्मरणाच्च। वैश्वदेवस्य पुनरतिक्रमे अभोजनमपि कृत्वाकालान्तरे तदाचरणम्। तथाच गृह्यान्तरम्।

“वैश्वदेवे त्वतिक्रान्ते अहोरात्रमभोजनम्।  
प्रायश्चित्तमथो कृत्वा पुनः सन्तनुयाद्ब्रतम्”।

  इति। प्रथमवैश्वदेवातिक्रमे दिवा अभोजनं, द्वितीयवैश्वदेवातिक्रमे च रात्रावभोजनम् इति परिशिष्टप्रकाशः। वैश्वदेवद्वयातिक्रमे तु विशेषमाह कर्म्मप्रदीपः।

“परेणाग्नौ हुते स्वार्थं परस्याग्नौ हुते स्वयम्।  
पितृयज्ञात्यये चैव वैश्वदेवद्वयस्य च।  
अनिष्ट्वा नवयज्ञेन नवान्नप्राशने तथा।  
भोजने पतितान्नस्य चरुर्वैश्वानरो भवेत्”।

  इति। प्राक् सूर्य्याम्तमयात् प्रथमो वैश्वदेवो नात्येति, प्राक् चरात्रेःसार्द्धात् प्रहरात् द्वितीयः। कुतः? यतस्तावानेव भोजनकालः। तथाच कर्मप्रदीपः।

“मुनिभिर्द्विरशनं प्रोक्तं विप्राणां मर्त्यवासिनां नित्यम्।  
अहनि च तथा तमस्विन्यां सार्द्धप्रहरयामान्तः”।

  इति॥१४॥०॥

एतेनैवावकाशेन हव्यं वा होतारं वा लिप्सेत॥१५॥

  एतेनइति गौणकालपरामर्शः। लिप्सेतलब्धुमिच्छेत्।लिप्सेत् - इति पाठे व्यत्ययात् परस्मैपदम्। प्राप्तस्याप्यादरार्थमभिधानम्। कथं नाम? तथा लिप्स्येतयथा गौणकालो नात्येति,तस्याप्यतिक्रमे कर्मैव लुप्यते, इत्यभिप्रायः। ऋज्वन्यत्। यदापुनर्लभ्यते, तदा होतव्यम्। तदाह कर्मप्रदीपः।

“पौर्णमासात्यये हव्यं होता वा यदहर्भवेत्।  
तदहर्जुहुयादेवमामावस्यात्ययेऽपिच”।

  इति॥१५॥०॥

  अपि वा यज्ञियानामेवोषधिवनस्पतीनां फलानि वा पलाशानि वा श्रपयित्वा जुहुयात्॥१६॥

  अपि वा– इति पक्षान्तरमुपदिश्यते। एतेनाप्यवकाशेन हविष्यनुपलभ्यमाने यज्ञियानां यज्ञार्हाणामनिषिद्धानाम् –इत्येतत्। ओषधीनाम्–

“व्रीहयः शालयो मुद्गा गोधूमाः सर्षपास्तिलाः।  
यवाश्वौषधयः सप्त विपदो घ्नन्ति धारिताः”।

  इति कर्मप्रदीपोक्तानाम्। वनस्पतीनां वृक्षाणाञ्च,–

“अपुष्पाःफलवन्तोयेतेवनस्पतयःस्मृताः”।

  इत्युक्तलक्षणानां वा फलानि सस्यानि वाः पलाशानि कूदनानि पत्राणि वा, यथोपपन्नानि; अपयित्वा स्थालीपाकविधिना, जुहुयात्॥१६॥०॥

**  अप्यप एवान्ततो जुहुयादिति ह स्माह पाकयज्ञऐड़ो हुतं
ह्येव॥१७॥**

  

अन्ततःसर्वासम्पत्तौअपउद्कम् अपि जुहुयादेव,नतु

अद्भिः कथं होमः –इत्याशङ्कीत। सर्वालाभे उदकमप्यन्ततो मध्यतएवाग्नेर्जुहुयात् न त्वग्न्युपशमाशङ्कां कुर्य्यादिति वा व्याख्येयम्। इति ह किल आहस्मउवाच, नामतः पाकयज्ञःइड़ाया अपत्यम् अैड़ः कश्चिदाचार्यः; इतमेव भवत्येवमपि कृते। कृते। हिशब्दोयस्मादर्थे। यस्मादेवमपि कृते हुतमेव भवति नअहुतम्– इति पाकयज्ञ आहस्म, तस्मादप एवान्ततो जुहुयादित्यर्थः॥१७॥०॥

अहुतस्य प्रायश्चित्तं भवतीति॥१८॥

  हुत–इति कर्त्तरि निष्ठा। न हुतं येन– इति वा विग्रहः। अहुतस्य उदकस्याप्यलाभात् होममकुर्वतः प्रायश्चित्तं भवति। किं पुनस्तत् प्रायश्चित्तम्? पुनराधानम् इति ब्रूमः। कुतः?

“होमद्वयात्यये दर्शपूर्णमासात्यये तथा।  
पुनरेवाग्निमादध्यादिति भार्गवशासनम्”।

  इति स्मरणात्। इतिरन्यान्यपि पुनराधाननिमित्तानि समुच्चिनोति।
तानि च,–

“असमक्षन्तु दम्पत्योर्होतव्यं नर्त्विगादिना।  
द्वयोरप्यसमक्षन्तु भवेद्धुतमनर्थकम्”।

  इत्येवमादीनि कर्मप्रदीपादिष्वनुसन्धेयानि। पुनराधानप्रकारश्च,–

“पूर्वैव योनिः पूर्वाऽऽवृत्पुनराधानकर्मणि”।

  इत्यादिना कर्म्मप्रदीप एव अभिहितः॥१८॥०॥

**नाव्रतोब्राह्मणःस्यादिति॥१९॥**

  व्रतरहितो ब्राह्मणो न स्यादल्पमपि कालम्। “मुहूर्त्तमपिनावतो ब्राह्मणः स्यात्”इति पाठे व्यक्त एवार्थः। इतिर्हेतौ। यस्मात् नाव्रतो ब्राह्मणःस्यात्, तस्मात् पुनराधाननिमित्ते जाते, अविलम्ब मेवादध्यादित्यभिप्रायः॥१९॥०॥

**अथाप्युदाहरन्ति॥२०॥**

  ऋजुरक्षरार्थः। अहुतस्य प्रायश्चित्तं पुनराधानमुक्तम्, अथेदानीमन्यदपि पक्षान्तरं तत्र दर्शयितुं ब्राह्मणवाक्योदाहरणाभासरूपंसूत्रम्॥२०॥०॥

**  यावन्नहूयेताऽभोजनेनैव तावत् सन्तनुयात्॥२१॥**

  हविषोऽलाभे यावन्नहूयेत हूयते, अभोजनेनैव तावत् तावन्तंकालं सन्तनुयात् सन्ततम विच्छिन्नमलुप्तं कुर्य्यादग्निव्रतम् इत्यर्थः। यावता कालेन हविर्लभ्यते, तावति काले अभोजनेऽपि व्रतमलुप्तंभवतीत्यभिप्रायः॥२१॥०॥

  किमभोजनेनैव व्रतं सम्पद्यते? न। किन्तर्हि?–

**अथयदाऽधिगच्छेत् प्रतिजुहुयात्॥२२॥**

 

 यदा पुनरधिगच्छेल्लभेतहविः, तदा अथ,–

सायमाद्युपक्रमत्वात्कर्मणांसायमादिकालं प्रतीक्ष्य, प्रतिजुहुयात्। यावत्रहूयतेतावन्तंकालमभोजनेन क्षपयित्वायदाहविरुपलभ्यते तदा

तदानीमेव न जुहुयात्, किन्तु सायमादिकालं प्रतीक्ष्य प्रतिजुहुयादित्यर्थः। प्रतिशब्दोहोमस्य प्रकारविशेषद्योतनार्थः। कतमः पुनरसौ प्रकारः? उच्यते। अतिक्रान्ताः सर्व्वा अग्निदैवत्या आहुतीर्वीगणय्य तावन्ति हवीषिं पात्रे कृत्वा, अग्नये स्वाहाइति सकृदेव जुहुयात्। एवं प्राजापत्याः। एवम् अपरापराः। तदाह कर्मप्रदीपः।

“आहूयमानेऽनश्नश्चेंत् नयेत् कालं समाहितः।  
सम्पन्ने तु यथा तत्र हूयते तदिहोच्यते।  
अहुताः परिसङ्ख्याय पात्रे कृत्वाऽऽहुतीः, सकृत्।  
मन्त्रेण विधिवद्धुत्वा एवमेवापरा अपि”।

  इति॥२२॥०॥

**एवमप्यस्य व्रतँसन्ततं भवतीति॥२३॥**

  एवम् अपि कृते अस्य व्रतिनो व्रतं नियमः सन्ततम् अविलुप्तं भवति। तस्मात् पुनराधानं न कर्त्तव्यम् इत्यभिप्रायः। इतिःब्राह्मणवाक्यावसानज्ञापनार्थः, प्रकरणपरिसमाप्त्यर्थो वा॥ २३॥

**एषोऽत ऊर्द्धँहविराहुतिषु न्यायः॥२४॥**

  अत ऊर्द्धम् अस्मात् परतो वक्ष्यमाण एष न्यायो हविराजतिषु – हूयते इति इविः, अविशेषात् समिदाज्यपश्वपूपशाकादिकं सर्वमुच्यते, तस्य हविष आहुतिषु बोद्धब्यःइतिपरिभाष्यते।

पराचीनस्यापि बुद्ध्यासन्निकृष्य एतदा परामर्शः। न्यायग्रहणां क्वचिदाम्नातस्यापि प्रतिषेधार्थम्। यथा समाम्नातोऽपि मन्त्रान्ते स्वाहाकारः स्वाहान्ते मन्त्रे नाद्रियते, अन्यायत्वात्। तच्चोन्तरध्ववक्ष्यामः। एवमन्यदपि ऊह्यम्।

  एवं वा —

  एषोऽनन्तरोक्तोन्यायःप्रकारःइत्येतत्। अत ऊर्ध्वं वक्ष्यमाणासु हविराजतिषु द्रष्टव्यः इत्युतः प्रकारः सर्वत्रातिदिश्यते। न्यायग्रहणेन किमुक्तंभवति? एतदनेनोक्तंभवति;अत ऊर्ध्वंये क्षिप्रहोमा ब्रह्मचारिसमिदाधानादयो वक्ष्यन्ते, तेषु क्षिप्रहोमोक्तएव प्रकारो भवति। ये पुनस्तन्त्रहोमाःवैवाहिकहोमादयः, तेषुब्रह्मोपवेशनादि तन्त्रं द्रष्टव्यम्। तथा क्वचित् प्राप्तोऽप्यर्थोदुर्थाभावानिवर्त्तते। किमुदाहरणम्? इदमुदाहरणम्। आज्यतन्त्रेषु मुषलोलूखलसूर्पादयो निवर्त्तन्ते, पाष्याजतिषु मेक्षणस्रुगादयः इति। सोऽयं न्यायशब्दस्यार्थः॥२४॥०॥

**मन्त्रान्ते स्वाहाकारः॥२५॥**

  होममन्त्राणम्अन्ते अवसाने स्वाहाकारः कर्त्तव्यः इति सूत्रशेषः। अधिकाराध्वोपमन्त्राणामेवान्ते स्वाहाकारः कर्त्तव्यो न जपादिष्वपि। तत्रापि ये मन्त्राः स्वाहाकाररहिता एव पद्यन्ते, यथा अग्नेप्रायश्चित्ते इत्यादयः, तदन्त एवं स्वाहाकारः स्वात्। न त्वाम्नातस्वाहाकारान्तेष्वपि अग्निरेतु प्रथमइत्येवमादिषु।किं

कारणम्? हविस्त्यागार्थः खन्वयं स्वाहाकारःइति आम्नात स्वाहाकारान्तेषु मन्त्रेषु नैष विधिरुपतिष्ठते। तत्र खन्वाम्नातेनैव स्वाहाकारेण हविस्त्यागः कृतः इत्यपरस्थानानमनर्थकं भवति। तथाचतान्त्रिकाःपठन्ति।

“नमोऽन्ते न नमो दद्यात् स्वाहान्ते द्विठमेवच।  
पूजायामाहुतौ चापि सर्वत्रायं विधिः कृतः।

  इति। यत्र च मन्त्रादितोऽपि समाम्नातः स्वाहाकारो हविस्त्यागार्थो भवति, तत्राप्यग्नौकरण होमे मन्त्रान्ते स्वाहाकारान्तरं नकर्त्तव्यमेव। न्यायस्याविशेषात्। तत्र हि स्वाहाकारेण हविस्त्यागं कृत्वा परतो
मन्त्रः समापनीयः। तदाह कर्मप्रदीपः।

“स्वाहां कुर्य्यान्न चात्रान्ते न चैव जुहुयाद्धविः।  
स्वाहाकारेण हुत्वाऽग्नौपश्चान्मन्त्रं समापयेत्”।

  इति। होममन्त्राणाञ्चादौ न प्रत्येकम् ॐकारः करणीयः। तदप्याह स
एव।

“नोङ्कुर्य्याद्धोममन्त्राणां पृथगादिषु कुत्रचित्।  
अन्येषाञ्च विकृष्टानां कालेनाऽऽचमनादिना ”।

  इति॥२५॥०॥

**  आज्याहुतिष्वाज्यमेव सँस्कृत्योपघातं जुहुयात् नाज्यभागौ न
स्विष्टकृत्॥२६॥**

  आज्यस्ययथोक्तस्याऽऽहुतिषु–यत्राज्यमेव हूयते–इत्यर्थः। तेषु

चतुर्थीकर्मादिषु। आज्यंसंस्कृत्यैव उपघातं यथा भवति तथाजुहुयात्, द्रवद्रव्यकत्वात् स्रुवेण– इत्यर्थः। एवकारेण यद्व्यवच्छिद्यते, तदप्युच्यते सुखावबोधार्थम्। नाज्यभागावत्र भवतःन च स्विष्टकृदपि भवति। तदेते अतिदेशागता इह प्रतिषिध्यन्ते॥२६॥०॥

  आज्याहुतिष्ठनादेशे पुरस्ताच्चोपरिष्टाच्च महाव्याहृतिभिर्होमः॥२७॥

  आज्याहुतिषुआज्यमात्राहुतिषु, यत्राज्यमेव हुयते न चर्वादिकंतत्रेत्यर्थः। आहुतेरनादेशे च मध्यात् पूर्वार्द्धादितिवच्च शब्दः। समुच्चयार्थो लुप्तवत् द्रष्टव्यः। यत्र होम एव नादिश्यते उपदिश्यते चाग्निग्वगम्यते वा किञ्चिदन्यद्बोमलिङ्गं, तत्र गर्भाधानपुंसवनशङ्गाकर्म्म सीमन्तकरणचूड़ाकरणादिषु प्रधानकर्म्मणो गर्भाधानाऽसाभिमर्शणादेः पुरस्ताच्चउपरिष्टाच्च, आश्राद्यन्तयोरित्यर्थः। महाव्याहृतयः तिस्रः व्याख्याताः,ताभिर्होमःकर्त्तव्यः–इतिवाक्यशेषः। एवं स्वल्वग्नेरुपदेशस्तत्र तत्रार्थवान् भवति। इतरथाऽनर्थको वा स्यात्, अदृष्टार्थो वा कल्प्येत। तथा च “पश्चादग्नेरूदगग्रेषु दर्भेषु” – इत्यादिना तत्र तत्राग्निमुपदेक्ष्यति। मनुरपि सहोमकत्वमेषामाह।

“गार्भैर्होमैर्जातकर्म्मचौड़मौञ्जीनिबन्धनैः।  
बैजिकं गार्भिकञ्चैमोद्विजानामपमृज्यते”।

  इति ब्रुवाणः। चन्द्रदर्शनादावपि तर्हि पुरस्ताच्चोपरिष्टाच्चमहाव्याहृतिभिर्होतव्यम्? न। तत्राग्नेरप्युपदेशाभावात्। अतएव,–

“अहोमकेष्वपिभवेत्यथोक्तंचन्द्रदर्शने”।

  इति कर्म्मप्रदीपेऽपि चन्द्रदर्शनस्याहोमकत्वमुक्तम्। गर्भाधानेऽपि होममवसरे उपपादयिष्यामः।

  अन्ये तु वर्णयन्ति, ‘आज्याहुतिष्वनादेशे आज्याजतयोऽपियत्र नादिश्यन्तेहोम एव यत्र नादिश्यतेइत्यर्थः। न पुनराव्याहुतिषु अनादेशे च– इति व्याख्यानं युक्तं, चकाराध्याहारदोषात्’ इति। अत्र ब्रूमः। आज्याहुतयो यत्र नादिश्यन्ते –इतिवर्णनायां चर्वाहुतिष्वतिप्रसङ्गः। आज्याहुतयोऽपि यत्र नादिश्यन्ते– इत्यर्थकल्पने च व्यक्तमपेरध्याहारः। आज्यपदञ्चैवमनतिप्रयोजनं स्वात्। आहुतिष्वनादेशे– इति खल्वभिप्रेयते। तस्मादस्मदुक्तमेव व्याख्यानमादरणीयम्। द्योतको हि चशब्दस्तात्पर्य्यस्येव्यते। तच्चेत् तात्पर्य्यमन्यस्मादपि कारणादवगम्यते, अकिञ्चित्करं तदकीर्त्तनं भवति। आज्याहुतिषु– इति सप्तमीनिर्देशश्चैवं तात्पर्य्यमुपोद्वलयति।आज्याहुतिध्वनादेशे इति चासमासकरणं प्रत्येकमन्वयं द्योतयति॥२७॥०॥

यथा पाणिग्रहणे; तथा चूडाकर्म्मण्युपनयने गोदाने च॥२८॥

  यथा पाणिग्रहणे महाव्याहृतिभिः व्यस्तसमस्ताभिश्चतस्रआहु–

तयो ह्वयन्ते। तथाच पाणिग्रहणे वक्ष्यत्याचार्य्यः,–महाव्याहृतिभिश्च पृथक्, समस्ताभिश्चतुर्थीम्–इति। तथा चूड़ाकर्मणि। तथा शब्दः प्रत्येकमभिमम्बध्यते। तथोपनयने, तथा गोदाने च,–इत्यतिदिश्यते। सोऽयमनागतातिदेशः। चूड़ाकर्म्मादिव्यतिरिक्तेषु तु तिस्र एवाहुतयो भवन्ति॥२८॥०॥

** अपवृत्ते कर्म्मणि वामदेव्यगानं शान्त्यर्थंशान्त्यर्थम्॥२९॥**

 अपवृत्ते समाप्ते कर्मणि वामदेव्यगानं, कर्त्तव्यम्—इति परिभाव्यते। तस्मात् सर्व्वेषामेव कर्म्मणामपवर्गे वामदेव्यं साम गातव्यम्। कर्मणि—इति सामान्येनोपदेशाच्च। बहूनाञ्च कर्मणामेकदा करणे अन्ततः सकृदेव वामदेव्यं गातव्यं न प्रत्येकमन्ते। तदाह कर्मप्रदीपः।

"अहोमकेष्वपि भवेत् यथोक्तंचन्द्रदर्शने।  
वामदेव्यं गणेष्वन्ते वक्ष्यन्ते वैश्वदेविके"।

 इति। गानस्य अशक्तावपि ऋचो वारत्रयं पठनीयाः। तदप्याह स एव।

"अन्ते च वामदेव्यस्य गानं कुर्य्यादृचस्त्रिधा”।

 इति। शान्त्यर्थम्—इति विहितं वामदेव्यागानमनेन स्तूयते—इत्यर्थवादोऽयम्। उभयस्मिन् विधीयमाने हि वाक्यं भिद्येत। वामदेव्यगानं कर्त्तव्यम्, तच्च शान्त्यर्थं भवति—इति। तस्मात्,–

“उदुम्बरो यूपो भवति ऊर्ग् वा उदुम्बर ऊर्क्पशव ऊर्ज्जेवास्माऊर्ज्जंपशूनाप्नोति ऊर्ज्जाऽवरुध्यै”–इतिवदिहापि स्तुतिरेव प्रयोजनं न फलविधिः। अन्ये त्वाहुः,–शन्त्यर्थम्–इति वचनान्नातीव अस्य नित्यत्वम्–इति। शान्त्यर्थं शान्त्यर्थम्–इत्यभ्यासः प्रपाठकपरिसमाप्तिं द्योतयति॥२९॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये प्रथमप्रपाठकस्य नवमीखण्डिका समाप्ता॥०॥

समाप्तश्चायं प्रथमः प्रपाठकः॥ ॐ



गोभिलीयगृह्यसूत्रे  
द्वितीयप्रपाठके प्रथमा खण्डिका।  
![](../books_images/U-IMG-1708148119Screenshotfrom2024-02-1711-04-57.png)

 एवन्तावत् प्रथमे प्रपाठके अग्निसमाधानम्, समाहिताग्नेश्चावश्यकर्त्तव्यं सायंप्रातर्होमादिकम् देवसवितरित्यादेश्च मन्त्रस्य पर्य्युक्षणे विनियोगो निरूपितम्। समाधानञ्चाग्नेर्जायायाः पाणिं जिघृक्षोरभिहितम्। अथेदानीं कथं जायायाः पाणिर्गृह्यते, देवसवितरित्यादेः परेषाञ्च मन्त्राणां विनियोगः,—इत्येवमर्थजातं निरूपयितुं द्वितीयः प्रपाठक आरभ्यते। प्रसङ्गागतञ्चान्यत्। तत्र तावत् “देव सवितः”—इति मन्त्रादूर्द्ध्वंपाणिग्रहणलिङ्गामन्त्राः पठ्यन्ते। तद्विनियोगविवक्षया पाणिग्रहणमेव प्रथमं निरूप्यते,—

** पुण्ये नक्षत्रे दारान् कुर्व्वीत॥१॥**

 पुण्ये शोभने, नक्षत्रे ऋक्षे। “उदगयने पूर्व्वपक्षे पुण्येऽहनि"—इति सिद्धत्वादेतदवाच्यम्—इति चेत्। न। दारकर्म्मणि तिथिवारयोगकरणापेक्षया नक्षत्रस्यादरातिशयार्थत्वात्। दाराः गृहाः पञ्चालाः—इत्येवमादयो नित्यबहुवचनान्ताः शब्दाः पुंलिङ्गाः। दारान् सहधर्म्मचारिणीम्, पत्नीम्—इत्यनर्थान्तरम्। वक्ष्यमाणेन पाणिग्रहणविधिना कुर्व्वीत॥१॥०॥

 कीदृशान् दारान् कुर्व्वीत? तदाह

** लक्षणप्रशस्तान् कुशलेन॥२॥**

 प्रशस्तम् अवैधव्यादिसूचकं लक्षणं चिह्नं येषां, त इमे प्रशस्तलक्षणाः सन्तो व्यत्ययेन लक्षणप्रशस्ता इत्युच्यन्ते। तान्। लक्षणेन शोभनलक्षणेन प्रशस्तान् श्रेष्ठान्—इति वाऽर्थः। दारान् कुर्व्वीत—इति दारसम्बन्धविवक्षया इत्थं निर्देशः। कथमवगम्यन्ते लक्षणानि? तदुच्यते। कुशलेन स्त्रीलक्षणविदा। स्त्रीणां लक्षणानि शुभाशुभसूचकानि यो वेत्ति सोऽयं स्त्रीलक्षणविद् उच्यते। तेन परीक्षितान्—इत्यर्थः। तथाच स्मरणम्।

"सदा गृही सुखं भुङ्क्तेस्त्रीलक्षणवती यदि।  

अतः सुखसमृद्ध्यर्थमादौ लक्षणमीक्षयेत्"।

 इति। इयमपरा सूत्रयोजना।लक्षणविदा कर्त्रालक्षणेन शोभनलक्षणेन प्रशस्तान् अन्तर्भूतनिजर्थतया प्रशंसितान् दारान् कुर्व्वीत।लक्षणशब्दः शोभनलक्षणार्थोऽन्यत्रापि दृश्यते^(१)॥२॥

———————————————————————————————  

**१.** केचिदेतत्सूत्रानन्तरम्–"अनार्धशुल्करहिताम्”–इति सूत्रमधिकं पठन्ति। "आर्षशुल्कं गोमिथुनादि, तदितरशुल्कनीतां त्यजेत्”–इति व्याचक्षते च। तदिदं सूत्रमनार्षमिति प्रतिभाति। तथाहि। पूर्व्वं“दारान् कुर्व्वीत"–इति सूत्रयित्वा, तद्विशेषणत्वविवक्षयैव च–“लक्षणप्रशन्तान्”–इति, किमिति "अनार्षशुल्करहितान्”–इति नासूत्रयत्। “तदलामे पिण्डान्"–इत्युत्तरं सूत्रमप्येवं सत्युपपद्यते। तत्र हि तच्छब्देन स्त्रीलक्षणविदः परामर्शः। एतच्चानयोरेव सूत्रयोरानन्तर्य्ये सुश्लिष्ठं स्यात्। न पुनरन्तरा सूत्रान्तरेण व्यवधाने। अपिच। अनार्षशुल्करहिताम्–इत्यनेर्थेऽपि गोमिथुनस्य शुल्करूपता प्रतीयते। सोऽयमर्थो न्यायविरुद्धोमनुविरुद्धश्च। तथाच मनुः।

**“व्यार्षे गोमिथुनं शुल्कं केचिदाहुर्मृषैव तत्।  
अल्पोऽप्येवं महान् वापि विक्रयस्तावदेव सः”।**

 इति। सूत्रपुस्तकेषु सर्व्वेस्वस्मदवलोकितेषु सोसाइटिभाष्यपुस्तकेषु च, अनार्षशुल्करहिताम्–इति सूत्रं न दृश्यते।  

———————————————————————————————

** तदलाभे पिण्डान्॥३॥**

 तदिति प्रकृतः स्त्रीलक्षणवित् परामृश्यते। तस्य स्त्रीलक्षणविदोऽलाभे पिण्डान् कुर्व्वीत॥३॥०॥

 कुतो मृदमादाय पिण्डाः कर्त्तव्याः? तदाह—

 वेद्याः सीतायाः हृदाद्गोष्ठाच्चतुष्पथादादेवनादादहनादीरिणात्॥४॥

 वेदिरग्निष्टोमोदौ विहिता। सीता लाङ्गलपद्धतिरित्यनर्थान्तरम्। कृष्टं क्षेत्रम्—इत्येके। ह्रदोऽगाधजलाशयो ग्रीष्मेऽपि यः शोषं नैति। गावो यत्र तिष्ठन्तितद्गोष्ठम्। चतुष्पथः प्रसिद्धः। आदीव्यते यत्र तदादेवनं द्यूतस्थानम्। आदह्यते यत्र तदादहनं श्मशानम्। यत्रोप्तं बीजं न प्ररोहति तदीरिणम् ऊषरम्—इत्येकोऽर्थः। एतेभ्यो वेद्यादिस्थानेभ्यो मृदमादाय पृथगेव पिण्डान् कुर्व्वीत। पृथगिति कुतो वर्ण्यते? असमासकरणादित्याह। सर्व्वेभ्यः सम्भार्य्यम्—इति चोत्तरत्राम्नानात्। एवं खल्वष्टौ पिण्डाभवन्ति॥४॥०॥

 सर्व्वेभ्यः सम्भार्य्यंनवमम्॥५॥

 सर्व्वेभ्यो वेद्यादिस्थानेभ्यः स्तोकस्तोकां मृदं सम्भृत्याहृत्य क्रियते—

इति सम्भार्य्यंनवमं पिण्डं कुर्व्वीत॥५॥०॥

** समान् कृतलक्षणान्॥६॥**

 समान् समानान् प्रमाणतः, कृतं लक्षणं येषां तान् कृतलक्षणांश्च

पिण्डान् कुर्व्वीत। लक्षणं चिह्नम्—इत्यनर्थान्तरम्। यतमः पिण्डोयतमस्या मृदस्तच्चिह्नंकर्त्तव्यं वक्ष्यमाणार्थम्॥६॥०॥

 तान् खल्विमान् पिण्डाम्—

 पाणावाधाय कुमार्य्या उपनामयेदृतमेव प्रथममृतं नात्येति कश्चनत्तेइयं पृथिवी श्रिता सर्व्वमिदमसौ भूयादिति, तस्यानाम गृहीत्वैषामेकं गृहाणेति ब्रूयात्॥७॥

 स्वकीये पाणौ हस्ते आधाय कृत्वा कुमार्य्याः कन्यायाः उप समीपे नामयेत् स्थापयेत्, ऋतमेव प्रथमम्—इत्यनेन मन्त्रेणेतिकारान्तेनेत्यर्थः। किं कृत्वा? असावित्यस्मिन्मन्त्रस्थाने तस्याः कुमार्य्यानाम गृहीत्वा उच्चार्य्य। तेन 'सर्व्वमिदं गौरीदा भूयात्'—इत्येवमादिकः प्रयोगः। एवं स्थापयित्वा पुनः तस्या नाम गृहीत्वा योग्यत्वात् सम्बोधनविभक्त्या उच्चार्य्य—एषामेकं गृहाण—इति ब्रूयात्। 'गौरीदे! एषामेकं गृहाण'—इत्यादिः प्रयोगः। तदिदं तस्या नाम गृहीत्वेति मध्यपठितं मध्यमणिन्यायेनोभाभ्यां सम्बध्यते। अतएव गृहाणेति सम्बोध्यमानार्थापेक्षी मध्यमपुरुषोऽप्याञ्तस्येनोपपद्यते॥७॥०॥

** पूर्व्वेषांचतुर्णां गृह्णन्तीमुपयच्छेत्॥८॥**

 पूर्व्वेषां चतुर्णां वेदि-सीता-ह्रद-गोष्ठमृन्निर्म्मितानां पिण्डानाम्

एकतमं पिण्डं गृहन्तीं(छान्दसोऽयं प्रयोगः) गृहतीम् आददानां कुमारीमुपयच्छेत् विवाहयेदित्यर्थः॥८॥०॥

** सम्भार्य्यमपि त्वेके॥९॥**

 सम्भार्य्यमपि पिण्डमाददानामुपयच्छेदित्येके आचार्य्या मन्यन्ते। अस्मादेवावगम्यते,—सम्भार्य्यमाददानां नोपयच्छेदित्यन्ये मन्यन्ते—इति। तस्मात् सम्भार्य्यमाददानामिच्छयोपयच्छेद्वान वोपयच्छेत्—इति सिद्धम्। किं कारणम्? शुभाशुभयोर्मिश्रत्वम्। कुतः पुनरेतत्? प्रत्येकशः फलार्थवाददर्शनात् सम्भार्य्यस्य च सर्व्वघटितत्वात्। तथाच गृह्यासंग्रहः।

“वेदिपिण्डात् क्रियावती सीतायाः फलते कृषिः।  
अक्षोभ्या च ह्रदे ज्ञेया गोष्ठे भवति गोमती।  
चतुष्पथे प्रकीर्णा स्यात् द्यूतस्थाने कलिप्रिया।  
श्मशाने म्रियते भर्त्ता बन्ध्या भवति चोषरे।  
नवमे सर्व्व एवैते कन्यायाः परिगृह्यन्ते”।

 इति। शाखान्तरेऽप्येवमेव प्रायः फलवादाः श्रूयन्ते। किन्तुतत्र क्रियावत्त्वादिकमपत्यगतमिति विशेषः। तथा चोक्तम्।

“गृहाना वेदिपिण्डञ्च प्रसूते याज्ञिकान् सुतान्।  
सीतापिण्डन्तु गृहाना सुतान् सूते कृषीबलान्।  
सर्व्वकामसमृद्धांश्च तृतीयस्य परिग्रहात्।  
गोष्ठपिण्डग्रहाच्चापि गोमिनः सुखिनस्तथा।  
दूतश्चेतश्चगन्तारः पञ्चमेनास्थिताः सुताः।  

षष्ठेन तु गृहीतेन भवन्ति द्यूतसेविनः।  
श्मशानपिण्डग्रहणाद्विधवा जायते ध्रुवम्।  
बन्ध्या वा विधवा वा स्यादष्टमग्रहणादपि।  
मिश्रमेतद्भवेत् सर्व्वं यतः पूर्व्वोदितं फलम्।  
नवमस्य ग्रहस्तस्मात् शुभो वा यदि वाऽशुभः”।

 इति॥९॥०॥

 अथेदानीमासन्नविवाहायाः कन्यायाः स्नपनमभिधीयते,—

 क्लीतकैयवैर्म्माषैर्व्वाऽऽप्लुतां सुहृत् सुरोत्तमेन सशरीरां त्रिर्मूर्द्धन्यभिषिञ्चेत्

—काम वेद ते नाम मदाेनामासीति, समानयामुमिति पतिनाम गृह्णीयात्,स्वाहाकारान्ताभिरुपस्थमुत्तराभ्यां प्लावयेत्॥१०॥

 क्लीतकैः क्लिन्नकैः चूर्णीकृत्योदकेन द्रवीकृतैरित्येतत्। कैः?यवैर्माषैर्व्वा।यवमाषौ प्रसिद्धौ। वाशब्दो विकल्पार्थः। “मसूरयवमाषाणां श्लक्ष्णचूर्णान्येकीकृत्य"—इति भवदेवभट्टवचनमप्रमाणम्। तदेभिर्यवैमाषैर्व्वाआप्लतां कृतसर्व्वाङ्गोद्वर्त्तनां, सुहृत् मित्रं स्निग्धहृदयः—इत्यनर्थान्तरम्। सह शरीरेण वर्त्तमानां कन्यांमूर्द्धनि शिरसि त्रिर्व्वारत्रयम् अभिषिञ्चेत्। मूर्द्धनि तथाऽभिषेक्तव्यं यथा सर्व्वमेव शरीरमभिषिक्तंभवतीत्यर्थः। केन अभिषिञ्चेत्? सुरोत्तमेन। धरुणा सुराऽररिन्दानीत्युदकनामसु नैघण्टुक काण्डे पाठादुदकनामैतत्—यत् सुरेति। तदयमर्थः। उदकेन

उत्तमेन शोभनगन्धवर्णादियुक्तेन अभिषिञ्चेत्। सुरैव कस्मान्नोच्यते? उच्यते। सुरा हि नामात्यन्तमपवित्रं यदस्याः प्राणस्पर्शयोरपि प्रायश्चित्तमुपदिशन्ति। तथाच स्मर्य्यते।

“सुराया गन्धमाघ्राय स्नात्वाऽऽज्यं प्राश्य शुध्यति।  
स्पर्शे प्रतिग्रहे चैव त्र्यहं पीत्वा तथोदकम्”।

 इति। “सुरास्नानसमं तैलम्”—इति च सुरास्नानस्यात्यन्तनिन्द्यतां दर्शयति। वचनबलाददोषः?—इति चेत्। न। अन्यथोपपत्तेः। अन्यथाऽपि वचनमुपपद्यते—इति नास्ति वचनस्य बलम्।न खल्वविरोधेन सम्भवति वचनार्थे विरुद्धमर्थं प्रकल्प्य वचनबलाददोषः—इतीयं कल्पना साधीयसीभवति। अन्यथोपपन्नञ्चवचनं न सामान्यस्यापि शास्त्रस्यबाधकं भवितुमर्हति—इतिचमसिनां शेषभक्षाधिकरणे दर्शितम्। तस्मादुदकेनैवाभिषेकः। तथाच गृह्यासंग्रहः।

“सर्व्वयज्ञेषु विप्राणामद्भिः पूर्व्वंप्रवर्त्तते।  
तस्मात् सुरोत्तमा ह्यापो अद्भिरेवाभिषेचयेत्”॥

 इति। किं तूष्णीमभिषिञ्चेत्? न। कथं तर्हि? काम वेदते नाम मदोनामामि—इत्येवमादिभिः ऋग्भिः। कतिभिः ऋग्भिः? स्वाहाकारान्ताभिः। अस्मिन् प्रदेशे स्वाहाकारान्ता यावत्यमृचः सन्ति तावतीभिः,—तिसृभिरित्यर्थः। तस्मादेकैकामृचमुच्चार्य्यएकैकोऽभिषेकः कर्त्तव्यः। उत्तराभ्यान्तु द्वाभ्याम् ऋग्भ्याम् उपस्थंयोनिं प्लावयेत्। एतदुक्रं भवति। तिसृभिरेव ऋग्भिः तथा शिरस्यभिषेकः कर्त्तव्यो यथा सर्व्वंशरीरमभिषिक्तंभवति, परमुत्तराभ्यां

तथाऽभिषेक्तव्यं यथोपस्थो विशेषतः प्लावितो भवति—इति। अथेदानींमन्त्रे विशेषमाह। समानयामुमित्यत्र अमुमित्यस्मिन् मन्त्रस्थाने समानयामुकमित्यभिषेक्तव्यायाः कन्यायाः भविष्यतः पत्युर्नाम गृह्णीयात् उच्चारयेत्। तदिदं सूत्रमत्सृज्य पाठक्रममनुसृत्यार्थक्रमं व्याख्यातम्॥१०॥०॥

** ज्ञातिकर्म्मैतत्॥११॥**

 एतत् कन्यास्नपनं ज्ञातेर्मातापित्रोरन्यस्यकुलीनस्य सुहृदः कर्म्म। ज्ञातिकर्म्मत्वादेवेदं नातीवावश्यकमित्यवगम्यते। एवमेके। अयञ्चाभिषेको दौर्भाग्यालक्ष्म्युपसर्गाणां नोदनार्थं शाखान्तरेष्वपि पद्यते, तस्मात् प्रयत्नतः कर्त्तव्यः। एवमन्ये। तदत्र भगवन्तोभूमिदेवाः प्रमाणम्॥११॥०॥

 अथेदानींपाणिग्रहणमभिधीयते,—

** पाणिग्रहणे पुरस्ताच्छालाया अग्निरुपसमाहितोभवति॥१२॥**

 पाणिग्रहणे कर्म्मणि प्रक्रान्ते पुरस्तादग्रतः शालायाः गृहस्य—चत्वर इत्यर्थः। अग्निरुपसमाहितः स्थापितो भवति, पूर्वोक्तामावृतं कृत्वा। अनुपदेशात् कर्त्तुरनियमः। तेन यावद्वरोवधूमादाय गृहान्निष्क्रम्यागच्छति, तावदन्य एव कश्चिदग्निं स्थापयति। आवृतमपि स एव करोति। अतएव सूत्रयिष्यति—“वर्हिषोऽन्तं कटान्तं प्रापयेत्"—

इति।

 यद्यप्याचार्य्येण कन्याप्रदानं प्रतिग्रहश्च न सूचितम्, तथापि“अलङ्कृत्य कन्यामुदकपूर्वांदद्यात्”—इत्येवमादिगृह्यान्तरदर्शनात्तदप्यादरणीयम्। पाणिग्रहणे शिष्यजिज्ञासा समुत्कटेति तन्निरसिसिषया क्रमप्राप्तानां पाणिग्रहणलिङ्गानां मन्त्राणां विनियोगविवक्षया वा खल्वाचार्य्यस्तदेव सूत्रयाञ्चकार, न कन्याप्रदानम्—इति श्लिष्यते। प्रदानञ्चेदं कन्यादातुः कर्म्म, न प्रतिग्रहीतुः।प्रतिग्रहोऽपि दानाधीन एव॥१२॥०॥

 अथ जन्यानामेको ध्रुवाणामपां कलसं पूरयित्वासहोदकुम्भः प्रावृतो वाग्यतोऽग्रेणाग्निं परिक्रम्य दक्षिणत उदङ्मुखोऽवतिष्ठते॥१३॥

 अथानन्तरं स्थापितेऽग्नावित्यर्थः। जन्याःनवोढ़ाज्ञातयो वरस्निग्धा वा। तेषामेकोऽन्यतमः ध्रुवाणां सन्ततानां सम्यग्विस्तृतानाम्,—

“महानदीषु या आपः कौप्यान्याश्च ह्रदेषु च।  
गन्धवर्णरसैर्युक्ता ध्रुवास्ता इति निश्चयः"॥

 इति गृह्यासंग्रहोक्तलक्षणानाम्। अपां, ध्रुवाभिरद्भिरित्येतत्।कलसं कुम्भं पूरयित्वा वर्द्धयित्वा, सह उदकुम्भेन उदकपूरितेन कुम्भेन वर्त्तमानः—तमादायेत्यर्थः। प्रावृतो वस्त्रेणाच्छादितः।कृतोष्णीषः–इत्यन्ये। वस्तुतस्तु, प्रावृत इत्यनेन प्रावृतांसोऽभिप्रेयते। स खल्वयंगन्धमाल्यैरुदकुम्भमलङ्कृत्य धारयेत्। तथाच गृह्यासंग्रहः।

“गन्धमाल्यैरलङ्कृत्य सकुम्भो वाग्यतः शुचिः"।  

धारयेत्त्रिषु वर्णेषु प्रावृतांसो द्विजोत्तमः”॥

 इति। 'वाग्यतोऽग्रेणाग्निं परिक्रम्य’–इति कृतभाष्यम्। दक्षिणतो दक्षिणस्यांदिशृग्नेःब्रह्माऽऽसनं परित्यज्य इत्यर्थाल्लभ्यते। उदङ्मुखःकौवरीदिगभिमुखः अवतिष्ठते ऊर्ध्वस्तिष्ठति। अवपूर्वस्तिष्ठतिरनुपविष्टतां बोधयति। अत्रापि वाग्यमनलांपे पूर्वोक्तमेव प्रायश्चित्तं, कारणास्याविशेषात्–इति द्रष्टव्यम्। एवमन्यत्रापि॥१३॥०॥

 प्राजनेनान्यः॥१४॥

 प्राजनेन सह प्रतोदेन अन्यः कुम्भधारिणोऽपरः जन्यः प्रावृतोवाग्यतोऽग्रेणाग्निं परिक्रम्य दक्षिणत उदङ्मुखोऽवतिष्ठते॥१४॥०॥

 शमीप

लाशमिश्रांश्च लाजांश्चतुरञ्जलिमात्रान् सर्पेणोपसादयन्ति पश्चादग्नेः॥१५॥

 शमी प्रमिद्धा। तस्याः पलाशानि पत्राणि, तन्मिश्रान् लाजान्—

“अक्षतास्तु यवाः प्रोक्ता भृष्टा धाना भवन्ति ते।  
भृष्टास्तु ब्रीहयो लाजा घटा खाण्डिक उच्चते"॥

 इत्युक्तलक्षणात्। चत्वारोऽञ्जलयः परिमाणमेषाम्—इति चतुरञ्जलिमत्वान्। परिमाणे मात्रट। यावद्भिश्चत्वारोऽञ्जलयः पूर्य्यन्ते तावत्—इत्येतत्। सूर्पणोपमादयन्ति सूर्पस्यान् कृत्वा स्थापयन्तिपश्चादग्नेः। बहुवचनात् कर्त्तुरनियमः। चः समुच्चये पूर्वोक्तमेवसमुच्चिनोति॥१५॥०॥

 दृशत्पुत्रञ्च॥१६॥

 दृशत् शिला पेषणाधारात्मिका पुत्रश्चोपलःपेषणकरणस्वरूपः। सा च स चेतिद्वन्द्वैकवद्भावः तच्चोपमादयन्ति पश्चादग्नेः। कुतः पुनः पुत्र उपल इति वर्ण्यते? सन्निधानादित्याह। सन्निहितैव दृशज्जातिरागच्छति हृदयमिति सेव पुत्रस्यापि कल्पयितुमुचिता। श्लोकमपि उदाहरन्ति।

“प्रसिद्धार्थस्यसान्निध्ये योऽप्रमिद्धायउच्यते।  
तत्सन्निधानसामर्थ्यात्तज्जातीयोऽवगम्यते”॥

 इति। दृशज्जातीयपुत्रस्यैवासादनं न तु दृशदःपुत्रस्य च—इतिवा व्याख्येयम्॥१६॥०॥

** अथ यस्याः पाणिं ग्रहीष्यन् भवति सशिरस्कासाऽऽप्लुता भवति॥१७॥**

 अथेति पूर्वोक्ताभिषेकानन्तरमिदानीमाप्लवनान्तरं दर्शयति।यस्याः कन्यायाः पाणिं ग्रहीष्यन् ग्रहीतुमिच्छन् भवति—ग्रहीष्यतिवरः, सा कन्या सशिरस्का आप्लुता अविधवोपनीतमङ्गलोदकैः स्नाता भवति। अस्मिंश्चाप्लवने

“सवर्णाभिरनिन्द्याभिरद्भिरक्षतमिश्रितैः।  
स्नानं चतुर्भिः कलसैःस्त्रीभिः स्त्रींयत्र प्लावनम्”॥

 इति गृह्यासंग्रहोक्तो विशेषो प्रष्टव्यः॥१७॥०॥

 अहतेन वसनेन पतिः परिदध्याद्,—या अवृन्तन्नित्येतयर्च्चा, परिधत्त धत्त वाससेति च॥१८॥

 अहतेनाक्षुणेनास्वण्डितेन यन्त्रनिर्मुक्तेन नवेनेत्येतत्। आहतेन—इति केचित् पठन्ति। तदनाकरम्। वसनेन वाससा, पतिःयस्याः पाणिं ग्रहीष्यन् भवति तां परिदध्यात् अन्तर्भूतणिजथतयापरिधापयेत् संयोजयेत्—अहतं वासस्तां परिधापयेदित्यर्थः। अतएव परिधत्स्व—इति, परिधत्त—इति च मन्त्रलिङ्गमनुगृह्यते।गृह्यान्तरे परिधापनोपदेशाच्चैवमवगन्तव्यम्। तच्चोदाहरिष्यामः।वरस्य परिधापनोपदेशादेव वध्वाः परिधानमप्याक्षिप्यते। तद्विनातदनुपपत्तेः। आचार्य्यस्याध्यापनविधिनेव माणवकस्याध्ययनमप्याक्षिप्यते—इति यद्वत्। या अकृन्तन्नित्येतया ऋचा, परिधत्त धत्तवाससा—इति मन्त्रेण च परिदध्यादिति गतेन सम्बन्धः। अथएतया—इत्यवाच्यम्?—इति चेत्। न। स्वरवर्णनियमार्थत्वात्।कथं नाम? एतथा एवम्भूतस्वरवर्णयैव न तु व्यत्यस्तस्वरवर्णयेत्यर्थः। तदनेन स्वरवर्णसम्पादनार्थमवश्यं यतितव्यम्—इति दर्शयति।तथा चोक्तम्।

“

मन्त्रो हीनः स्वरतो वर्णतो वा  
मिथ्याप्रयुक्तो न तमर्थमाह।  
स वाग्वज्रो यजमानं हिनस्ति  
यथेन्द्रशत्रुः स्वरतोऽपराधात्"॥

 इति। अत्र किञ्चिद्वक्तव्यमस्ति। द्वयीखल्वत्र परिधापनक्रियाऽवधार्य्यते। कस्मात्? भेदेनोपदेशात्। ‘एतयर्च्चा’—इति, 'इति च'—इति चानयोर्मन्त्रयोर्भेदेनोपदेशो विभिन्नक्रियाविनियोगंमन्त्रयोरवगमयति। यदि पुनरेकस्यामेव परिधापनक्रियायामुभयोर्विनियोगोऽभिप्रेयेत, तर्ह्यलं भेदोपदेशेन। तस्माद्वसनद्वयपरिधापने

मन्त्रद्वयस्य विनियोगः—इत्यादिमो मन्त्रोऽधरीयवसनपरिधापने, ऽन्तिमश्चोत्तरीयवसनपरिधापने करणम्—इति श्लिष्यते। गृह्यान्तरे चोपदेशात्। गृह्यान्तरे च वसनद्वयस्य—अधरीयस्य उत्तरीयस्य च परिधापनमुपदिश्यते—इतीहापि तथैव वर्णयितुमुचितम्।तथाच गृह्यान्तरम्। "अथैनां वासः परिधापयति"—इति।“अथोत्तरीयम्”–इति च।

“द्विकच्छःकच्छशेषश्च मुक्तकच्छस्तथैव च।  
एकवामाअवामाश्च नग्नः पञ्चविधः स्मृतः”॥

 इत्येकवाससोनग्नत्वस्मरणाच्चैतदवगन्तव्यम्॥१८॥०॥

** प्रावृतां यज्ञोपवीतिनीमभ्युदानयन् जपेत्—सोमोददङ्गन्धर्व्वायेति॥१९॥**

 प्रावृतां कृतोत्तरीयाम्। कथं प्रावृताम्? यज्ञोपवीतिनींयज्ञोपवीतिनीमिव, यज्ञोपवीतवत् कृतोत्तरीयामित्यर्थः।

 एवं वा—

 प्रावृतां प्रकर्षेणावृताम् आच्छादिताम्,—"न नाभिं दर्शयेत्कुलवधूरागुल्फाभ्यां वासः परिदध्यात् न स्तनौ विवृतौ कुर्य्यात्”–इति स्मृत्युक्तरीत्या परिहिताधरीयवमनाम्—इत्येतत्। यज्ञोपवीतंयज्ञोपवीतवत् विन्यासविशिष्टमुत्तरीयं, तत् यस्या अस्ति, सेयंयज्ञोपवीतिनी, ताम्। यज्ञोपवीतवत् परिहितोत्तरीयवसनामित्यर्थः। तदाभ्यां पदाभ्यां पूर्वत्र सूचितयोर्वाससोर्विन्यासविशेषमिह

दर्शयति। यज्ञोपवीतपदञ्चोत्तरीयेऽपि प्रयुज्यते विन्यासविशेषलाभार्थम्—इति पुरस्तादभिहितमस्माभिः।

 यज्ञोपवीतवतीमित्येव कुतो न वर्ण्यते? तदभावादित्याह। नखल्वस्ति योषितां यज्ञोपवीतं, येनानूद्येत। अनुमीयतामिति चेत्।स्यान्मतम्, अस्मादेवानुवादात् योषितामपि यज्ञोपवीतमनुमीयताम्। न। अन्यथोपपत्तेः। अन्यथैवोपपन्नोऽयमनुवादो न विधिमनुमापयितुमलम्। अनन्यथासिद्धः खल्वनुवादो विधिमनुमापयति। सिद्धवदुपदेशाच्चासिद्धिः। सिद्धवत् खल्वेतदुपदिश्यते—यज्ञोपवीतिनीम्–इति। सिद्धं खल्वासां यज्ञोपवीतशब्दमुत्तरीयंन यज्ञोपवीतम्। तस्मादसिद्धिर्योषितां यज्ञोपवीतस्य।

 तत्र ब्रूमः। यज्ञोपवीतिनीमित्यस्य यज्ञोपवीतवतीमित्ययमेवार्थः शब्दस्य श्रवणमात्रादवगम्यते। स खल्वयमर्थः श्रुत्याऽवगम्यते इति न युज्यते विना कारणमुत्स्रष्टुम्। यज्ञोपवीतवद्विन्यासविशिष्टे चोत्तरीये यज्ञोपवीतशब्दो गौणः। न चात्र लक्षणाकारणमस्ति। प्रमाणान्तरावगम्या हि सा न खल्वपि प्रमाणान्तराभावे सेद्धुमर्हति। न चात्र प्रमाणान्तरमस्ति। तथा चोक्तम्।

“गौणे सदपि सामथ्येन प्रमाणान्तरं विना।  
आविर्भवति मुख्ये तु शब्दादेवाविरस्ति तत्॥  
तात्पर्य्यञ्च स्वतो मुख्ये गौणार्थपरता पुनः।  
प्रमाणान्तरविज्ञेया तदभावान्न सिध्यति”॥

 इति। योषितां यज्ञोपवीताभावादनुवादानुपपत्तिरिति चेत्।न। प्रावृतामित्यनुवादेन प्रावरणस्येव यज्ञोपवीतिनीमित्यनुवादेन

यज्ञोपवीतस्यापिविध्यनुमानोपपत्तेः। अग्रिमेऽपि सूत्रे अनुवादाद्विधेरनुमाने न विवादः। अन्यथोपपत्तेरिति चेत्। इति चेत् भवान् पश्यति, अन्यथाऽपि उत्तरीये गौणतयाऽप्युपपद्यमानोऽयमनुवादो न विधिमनुमापयितुमर्हतीति। तन्न। गौणतायाः प्रमाणाभावेनासम्भवात्,—इत्युक्तमादावेव। एतेन सिद्धवदुपदेशोऽपि व्याख्यातः। अपिच पुराकल्पे किल पुंसामिव योषितामपि यज्ञोपवीतमासीत्। तदाह यमः।

“पुराकल्पे कुमारीणां मौञ्जीबन्धनमिष्यते।  
अध्यापनं च वेदानां सावित्रीवचनं तथा॥  
पिता पितृव्यो भ्राता वा नैनामध्यापयेत् परः।  
स्वगृहे चैव कन्याया भैक्षचर्य्याविधीयते॥  
वर्ज्जयेदजिनं चीरं जटाधारणमेवच”।

 इति। तथा हारीतः। “द्विविधाः स्त्रियो ब्रह्मवादिन्यःसद्योवध्वश्च”–इति। तत्र ब्रह्मवादिनीनामुपनयनमग्नीन्धनं वेदाध्ययनं स्वगृहे भिक्षाचर्य्याइति। बधूनां तूपस्थिते विवाहे कथञ्चिदुपनयनमात्रं कृत्वा विवाहः कर्त्तव्य इति माधवाचार्य्याः। तस्मात्, यज्ञोपवीतिनीमित्यस्य यज्ञोपवीतवतीमिति यथाश्रुत एवार्थ आदरणीयः।

 तामिमां प्रावृतां यज्ञोपवीतिनीं बधूं अभ्युदानयन्–“पित्राप्रत्तामादाय गृहीत्वा निष्क्रामयति"–इति गृह्यान्तरदर्शनात्करेण करे गृहीत्वा गृहादग्नेरभिमुखीमानयन् जपेत् पतिः—सीमीदददित्येतं मन्त्रम्॥१९॥०॥

** पश्चादग्नेःसंवेष्टितं कटमेवंजातीयं वाऽन्यत् पदाप्रवर्त्तयन्तींवाचयेत्—प्र मे पतियानः पन्थाः कल्पतामिति॥२०॥**

 पश्चादग्नेरित्युक्तार्थम्। संवेष्टितं सम्यग्वेष्टितमधश्चोपरि चपार्श्वेचाच्छादितमहतेन वसनेनेत्यर्थः। कटं, कटः प्रसिद्धः वीरणपत्रैर्ग्रथ्यते। तस्य खल्वसम्भवे एवंजातीयं तृणजातीयम् अन्यद्वाकिञ्चित् तृणवेष्टकादि, पदा चरणेन प्रवर्त्तयन्तीं प्रमारयन्तीम्—अग्निसमीपं नयन्तींबधूं वाचयेत् भाषयेत् पतिः। किं वाचयेत्?प्र मे पतियानः–इत्येतं मन्त्रम्। गतमन्यत्। अत्रानुवादाद्विधिरनुमीयते,—वरबध्वोरुपवेशनार्थं कटः कर्त्तव्यः इति। कर्त्तुश्चानियमः। एतदुक्तं भवति, वरेण नीयमाना बधूः चरणेन कटंप्रसार्य्याग्निसमीपं नयत्युपवेशनार्थम्, मन्त्रञ्च तत्कालमेव पठति—इति। अत्र विशेषमाह गृह्यासंग्रहः।

“यदा निष्क्रामयेत् कन्यां वरः पाणिं जिघृक्षयन्।  
अग्निं प्रदक्षिणं कृत्वा कटस्तीर्णे पदं नयेत्॥  
पदा प्रपद्य पन्थानं पतियान जपेद्वधूः।  
वरो वाऽत्र जपेन्मन्त्रमा कटान्तादिति स्थितिः"॥

 इति॥२०॥०॥

** स्वयं जपेदजपन्त्यां प्रास्याइति॥२१॥**

 लज्जया अन्येन वा केनचित् कारणेन तं मन्त्रमजपन्त्यां बध्वांपतिः स्वयमेव जपेत्। तत्र च, प्र मे—इत्येतस्मिन् मन्त्रस्थाने प्रास्या इत्येष विशेषःकार्य्यः॥२१॥०॥

 पदा प्रवर्त्तयन्तीमित्युक्तम्। तत् कियन्तं प्रवर्तयेत्? उच्यते,—

** बर्हिषोऽन्तं कटान्तं प्रापयेत्॥२२॥**

 बर्हिषः—इति जात्याश्रयमेकवचनम्। बर्हिषाम् आस्तृतानामन्तं कटस्यान्तं प्रापयेत्। अयमर्थः। कटस्तथा पदा प्रवर्त्तयितव्यो बध्वा, यथा तदन्तभाग आस्तृतबर्हिषां किञ्चिदुपरि स्यादिति। तस्मादवगच्छामः,–यावद्वामः परिधाप्य वरो बधूमादायागच्छति, तावद्बर्हिरास्तरणादिका सर्व्वाऽप्यावृदन्येनैव कर्त्तव्या–इति।

 रघुनन्दनस्त्वाह–“अन्तशब्दौ समीपवचनौ, आस्तृतवर्हिषां च समीपं देशं—कटवर्हिषोरन्तरालरूपं बधूं प्रापयेत् पतिः”–इति। तदसङ्गतम्। उपात्तं कर्मद्वयमुत्सृज्यानुषङ्गेन बध्वाः कर्म्मत्वकल्पनाऽनौचित्यात्। नाप्यन्तरालदेशं गतया बध्वा किञ्चित् प्रयोजनमस्ति। उपविष्टया खल्वेतया प्रयोजनम् “प्रापयेत्”—इत्यत्र “प्रेरयेत्”–इति केचित् पठन्ति। तत्रापि तथैवार्थः॥२२॥०॥

 एवं वरगृहीतकरा बधूरागत्य,—

** पूर्व्वे कटान्ते दक्षिणतः पाणिग्राहस्योपविशति॥२३॥**

 पूर्वे कटान्ते कटस्य पूर्वस्मिन् भागे दक्षिणतोदक्षिणम्यां दिशि उपविशति। कस्य दक्षिणतः? पाणिग्राहस्य। यः पाणिमस्याग्रहीष्यति तस्य॥२३॥०॥

** दक्षिणेन पाणिना दक्षिणम् समन्वारब्धायाः षड़ाज्याहुतार्जुहोत्यग्निरेतु प्रथम इत्येतत्प्रभृतिभिः॥२४॥**

 दक्षिणेन सव्येतरेण।वामाचारा योषितः—इति ह्याचक्षते।

तस्मात् सन्निहितत्वाच्च सव्येनैवेदमन्वारम्भणं मा भूदिति खल्वाचार्य्योदक्षिणेनेत्याह। अन्वारब्धायाः—इति कर्त्तरि निष्ठा। षष्ठी चेयं सम्बन्धार्था। तदयमर्थः। दक्षिणेन पाणिना दक्षिणमंसं स्कन्धं वरस्येत्यर्थात्। अन्वारब्धायाः अन्वारभमाणायां बध्वां, पाणिग्राहः षड़ाज्याहुतीःषट्संख्याका आज्यहविष्का आहुतीर्जुहोति, अग्निरेतु—इत्येवमादिभिः षड्भिर्मन्त्रैः। होमस्य खल्वस्याज्यहविष्कतया आज्यतन्त्रविहितो महाव्याहृतिहोमः पुरस्तादपि भवति। आज्यभागौ स्विष्टकृच्च न भवन्तीत्यवगन्तव्यम्॥२४॥०॥

** महाव्याहृतिभिश्च पृथक्॥२५॥**

 महाव्याहृतिभिर्व्यस्ताभिः, अत एव पृथक् नानेत्यनर्थान्तरम्। एकैकशः—इत्येतत्। आज्याहुतीर्जुहोतीत्यनुवर्त्तते। एवं खलु तिस्र आहुतयो भवन्ति॥२५॥०॥

** समस्ताभिश्चतुर्थीम्॥२६॥**

 समस्ताभिर्महाव्याहृतिभिश्चतुर्थीमाज्याहुतिं जुहोति। सेयं संख्या महाव्याहृतिहोमापेक्षया बोद्धव्या। ताः खल्वेताश्चतस्र आहुतयः षड़ाहुतीनां परस्ताद् भवन्ति। कुतः? तथैवोपदेशात्॥२६॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मज श्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये द्वितीयप्रपाठकस्य प्रथमा खण्डिका॥०॥

————



**गोभिलीयगृह्यसूत्रे  
द्वितीयप्रपाठके द्वितीया खण्डिका  
![](../books_images/U-IMG-1708164661Screenshotfrom2024-02-1715-40-43.png)**

 हुत्वोपोत्तिष्ठतः॥१॥

 उपेति संहतहस्तत्वमुच्यते। तदनेन होमानन्तरं दम्पत्योरञ्जलिकरणमुपदिशति। विनियोगस्तु तस्योत्तरसूत्रेवक्ष्यते। हुत्वा संहतहस्तौ दम्पतीउत्तिष्ठतः।'उप'—इत्यत्र, 'उपेत्य'—इतिकेचित् पठन्ति। उपेत्य अञ्जलिं बध्वा—इति व्याचक्षते च। आहएककर्त्तृकत्वाभावात् कथं हुत्वेति क्त्वाप्रत्ययः? पाणिग्राहो हि जुहोति। उच्यते। पूर्व्वापरोभावमात्रमत्र क्त्वाप्रत्ययार्थः, न त्वेककर्त्तृकत्वमपि। तत्राप्येष दृश्यते—“आज्याहुतिं हुत्वा मुख्यं धनंदद्यात्”–इत्येवमादौ बहुलम्। अत्र खल्वन्यो जुहोति, अन्यश्य ददाति। अध्वर्य्युर्हि जुहोति, यजमानश्च ददाति। होमं कुर्व्वाणस्यपत्त्युरंसमन्वारभमाणा बधूरपि कयाचिद्विवक्षया होमानुकूलचेष्टावतीभवति–इत्यस्ति समानकर्त्तृकत्वम्—

इति तत्त्वत्कारः।

 अथ हुत्वेत्येतदवाच्यं नन्वभिधानादेव तत् प्राप्यते—इति चेत्।न। हुत्वा अनन्तरमेवोत्तिष्ठतः न तु तन्त्रसमापनादिकमपि कृत्वा—

इत्येवमर्थत्वात्॥१॥०॥

** अनुपृष्ठं पतिः परिक्रम्य दक्षिणत उदङ्मुखोऽवतिष्ठते बध्वञ्जलिं गृहीत्वा॥२॥**

 पृष्ठम् अनु लक्ष्मीकृत्य अनुपृष्ठं, बध्वा इत्यव। बध्वाः पृष्ठतः

पश्चिमया दिशा पतिः परिक्रम्य गत्वा, दक्षिणतो बध्वा एव, उदङ्मुखोऽवतिष्ठते ऊर्द्धस्तिष्ठतिकृत्वा बध्वञ्जलिं गृहीत्वा, स्वेनाञ्जलिना–इति भट्टनारायणभवदेवभट्टादयः। पूर्व्वमञ्जलिकरणमनयोः सूचितं तदुभयमेवमुपयुज्यते। रघुनन्दनस्त्वाह—“बध्वञ्जलिं दक्षिणेन पाणिना गृहीत्वा"—

इति। तदत्र पत्त्युरञ्जलिकरणस्यार्थवत्तां न पश्यामः।

 स खल्वयमञ्जलिः पाणिग्रहणपर्य्यन्तं स्थास्यति। पतिश्च तावन्तंकालममुमञ्जलिमनापत्सु न त्यजेत्। तथाच गृह्यान्तरम्।

“हुत्वाऽऽज्यमथ जायाया अन्वारभ्याञ्जलिं पतिः।  
न विमुञ्चेदनापत्सु यावत् पाणिग्रहो जपः"॥

 इति॥२॥०॥

 पूर्व्वा माता लाजानादाय भ्राता वा बधूमाक्रामयेदश्मानं दक्षिणेन प्रपदेन॥३॥

 पूव्वा पूर्व्वदिश्यवस्थिता—इत्यर्थः। यत्तु—‘पूर्व्वामातेत्येकं पदम्,पूर्व्वदिश्यवस्थिताया बध्वा एव माता’—इति। तदसुन्दरम्। सामानाधिकरण्येनान्वयसम्भवे वैयधिकरण्येनान्वयानौचित्यस्यउद्भिदाद्यधिकरणे दर्शितत्वात्! यच्च वर्णयन्ति—पूर्व्वाबह्वीनां मातृणांमध्ये या प्रथमा माता'—इति। तदप्यसङ्गतम्। अमुख्यत्वापत्तेः। जनन्यां हि मातृशब्दं स्मरन्ति। सा खल्वेकैव। मातृपदस्यपितृपत्नीपरत्वे च लक्षणाप्रमङ्गः। सचान्याय्यः। यः पुनरेवं समाधत्ते—'एकमातृकायां पूर्व्वापदस्यानर्थक्यप्रसङ्गात्'—इति। सोऽप्यनेनैव निरस्तः। किञ्च। सतावदविद्यमानमातृकायां मातृपदस्यार्थवत्त्वं पर्य्यनुयोक्तव्यः। तावतैव तूष्णीमासिष्यते।

 सूत्रमिदानींयोज्यते। पूर्व्वदिशूवस्थिताजननीभ्राता एकपितृजातो वा पूर्व्वदिश्यवस्थित एव। अन्यो वा ब्राह्मणः कश्चित्—इति भवदेवरघुनन्दनौ। बधूं अश्मानम् आक्रामयेत्, दक्षिणेन प्रपदेन पदाग्रेणेत्यर्थः। किं कृत्वा? लाजान् सूर्पस्थितान् आदाय गृहीत्वा। सव्येनपाणिना लाजान् सूर्येण गृहीत्वादक्षिणेन वधूमश्मानमाक्रामयेत्—इति भट्टभाष्यम्। अन्ये त्वाहः—अञ्जलिनेव लाजानादाय बधूमाक्रामयेत्—इति। अश्मानमाक्रामयेत् इति वचनादवगम्यते,—बध्वा अग्रतोऽश्मा निधातव्यः—

इति॥३॥०॥

 तया चाश्मन्याक्रम्यमाणे—



 पाणिग्रहो जपति,

**—इममश्मानमारोहेति॥४॥**

 ऋज्वर्थम्॥४॥०॥

** सकृत् संगृहीतं लाजानामञ्जलिं भ्राता बध्वञ्जलावावपति॥५॥**

 सकृदेकवारं संगृहीतं सम्यक् गृहीतं, यथा नविकीर्य्यते तथा गृहीतम्—इत्यर्थः। ‘संगृहीतं कृत्वा'—इति केचित् पठन्ति। अकिरन् इत्यर्थः—इति वर्णयन्ति च। 'लाजानामञ्जलिम्' अञ्जलिपरिमितान् लाजान—इत्येतत्। लाजाञ्जलिम्—

इति पाठेऽपि तथैवार्थः। 'बध्वञ्जलौ' 'आवपति' ददाति। कः? भ्राता। माता वा। कुतः? पूर्वत्र विकल्पश्रवणात्। अभावे चान्योऽपि ब्राह्मणः।

कम्मात्? कर्म्मणःप्रधानत्वात्। होमः खल्वत्र प्रधानं, ताञ्चावापोगुणभावेनोपकरोति, तमपि भ्राता माता वा। न खलुगुणस्यगुणानुरोधेन प्रधानमेव न कर्त्तव्यम्—इति युक्तम्। मुख्यं कथं सगुणं स्यात्—इति खल्वसौगुणेषु प्रवर्त्तते। स यदि गुणस्य गुणंविनिपातयति,–नास्य किञ्चिद्धीयते। न ह्यसौ गुणं सगुणं कर्त्तुं प्रवृत्तः। अथ यदि गुणं सगुणं कुर्व्वाणः प्रधानं विनिपातयति, स्वार्थोऽस्यहीयते,–अनर्थका अस्य प्रवृत्तिः स्यात्। तस्मादन्योऽप्यावपेदिति सिद्धम्। भ्राता–इत्यत्र माता भ्रात्रादिर्व्वा—

इति केचित् पठन्ति, तदा व्यक्त एवार्थः॥५॥०॥

 तंसोपस्तोर्णाभिघारितमग्नौ जुहोत्यविच्छिन्दत्यञ्जलिम्—इयं नार्य्युपब्रूते–

**इति॥६॥**

 तं लाजाञ्जलिं सोपस्तीर्णाभिघारितम्—

उपस्तीर्णञ्च अभिघारितञ्च उपस्तीर्णाभिघारितं तत्सहितम्–इत्यर्थः। तस्मात् लाजावापस्यपुरस्ताच्चोपरिष्टाच्च घृतस्रुवेणाप्लावयितव्यम्। तत्र लाजानां सकृन्मात्रावापस्यसूचितत्वात् त्रीण्याप्लावनान्यपेक्षितानि चतुरवत्तिनाम्, अन्येषाञ्च चत्वारि! चतुरवत्तिनां तावत् पुरस्तादेकमाप्लावनंपरस्तात् द्वे आप्लावने। अन्येषान्तु पुरस्तादप्याप्लावनद्वयंपरस्तादपि। कस्मात्? स्विष्टकृदवदाने तथा दर्शनात्।

 सोपस्तीर्णाभिघारितम्–इत्युच्यते, न ज्ञायते,—कोवा उपस्तृणुयात् कोवा अभिघारयेत्?—इति। तद्वक्तव्यम्। उच्यते। माता भ्राता वा उपस्तृणुयात् अभिघारयेच्च। कस्मात्? यस्मात् लाजावापे तावन्निर्विवादमनयोः कर्त्तृत्वं, तस्मादुपस्तरणाभिघारणयोरपितयोरेवकर्त्तृत्वं कल्पयितुमुचितम्। लाजावापः खलु होमस्योपकरोति, उरस्तरणमपि तस्योपकरोति अभिघारणमपि। तस्मादितरत्र यः कर्त्ता इतरत्रापि सएव भवितुमर्हति। यः खल्वेकमर्थंकरोति, शक्नोति सोऽपरमपि कर्त्तुं, शक्नोति चेत् करिष्यतितराम्। न चान्यः कश्चिदिह सन्निहितः। वरस्तर्हि करोतु? नेत्युच्यते। कुतः? अशक्यत्वात्। अशक्यंहि वरस्योपस्तरणमभिघारणञ्च कर्त्तुम्। किं कारणम्? बध्वञ्जलिःखल्वेवं परित्यजेत। तच्चानिष्टम्—इत्यवोचाम। अपि च। लाजानावपत उपस्तरणमप्यर्थादाक्षिप्यते। तद्विना तस्य कर्त्तुमशक्यत्वात्। तत्सामान्यादभिधारणेऽपि तथा। एतेन—यत् रघुनन्दनादयो वर्णयन्ति,—वर एवोपस्तृणोति अभिघारयति च—इति। तदसङ्गतम्। प्रमाणाभावाच्च। अत्र च शमीपलाशमिश्राणां लाजानां पूर्व्वमासादितानामभिधारणार्हता न केवलानामित्याह गृह्यासंग्रहः।

“सोमः प्रकृतिरेखा हि लाजानाश्रित्य तिष्ठति।  
विरुद्धमाज्यं सोमेन नाभिघारणमर्हति॥  
शमीपलाशमिश्राणां लाजानामभिघारणम्।  
पूर्व्वाणां घृतमिश्राणामाचार्य्येःकल्पितं तथा"॥

 इति। सूत्रशेषोव्याख्यायते। अग्नौजुहोतीत्युक्तार्थम्। कथंजुहोति? लाजाञ्जलिम् अविच्छिन्दती विच्छेदमकुर्वती—

अञ्जलिभेदमकुर्वतीत्यर्थः। “अविच्छिन्नमञ्जलिम्”—इति पाठेऽपि तथैवार्थः। होमप्रकारश्च शाखान्तरे पठ्यते।

“अङ्गुल्यग्रैर्न होतव्यं तथा चाञ्जलिभेदतः।  
अञ्जलीवामपार्श्वेन लाजहोमो विधीयते”।

 इति। वस्तुतस्तु,

“तथा लाजाञ्जलिर्व्वध्वा हूयतेऽङ्गुलिपर्व्वभिः”।

 इति गृह्यासंग्रहोक्तप्रकारेणास्माकमयं होमो भवति, न शाखान्तरोक्तप्रकारेण। स्वशाखाश्रयमुत्सृज्य परशाखाश्रयकरणस्य निषेधादिति द्रष्टव्यम्। केन मन्त्रेण जुहोति? इयं नार्य्युपब्रूते—इति मन्त्रेण वरेण पठितेन—

इत्यर्थः।

 कस्मात् पुनः कारणात् वरो मन्त्रं पठति? न माता न वाभ्राता न वा वधूरेव। उच्यते। माता तावन् न पठति, अमन्त्रत्वात्। नापि भ्राता, प्रमाणाभावात्। वरस्तुपठति शरीरार्द्धत्वस्मरणात्। “अर्द्धो ह वा एष आत्मनो यज्जाया"—इति च वाजसनेये ब्राह्मणे। शरीरार्द्धेनचेत् क्रियते, तर्हि स्वयमेव क्रियते—इति शक्यं वक्तुम्। पत्नीपाठ्यमन्त्राणामप्यस्यपाठः समाम्नायते। पत्नीस्वयमेव पठतु—इति चेत्। न, अमन्त्रवात्। प्रमाणभावाच्च। आक्षिप्यतामिति चेत्। न। अन्यथोपपत्तेः। काममाक्षिप्येत पत्न्यामन्त्रपाठो यद्यन्यथा होमो नोपपद्येत। न तु नोपपद्यते। वाक्यादिति चेत्। इति चेत् पश्यसि वाक्यात् पत्न्या मन्त्रपाठः—इति। तदपि न। कुतः? वाक्याद्धि लिङ्गं बलीयः। लिङ्गं खल्वेवमुपरुध्यते—इयं नार्य्युपब्रूते—इति। अथ कस्मादियं श्रुतिरेव न भवति;–‘इयं नार्य्यपब्रूते—इति जुहोति'—

इति। नेत्युच्यते। होमकरणत्वमात्रं हि मन्त्रस्य श्रुत्याऽवगम्यते,न तु करणमन्त्रस्य

पत्न्याः पाठोऽपि। एतेन वाक्यमपि व्याख्यातम्। तदपि तावतैवकृतकृत्यंनातीवास्यामन्त्रपाठमाह। तस्मात् बधूर्जुहोति, वरोमन्त्रं पठति—इति साधुक्तम्। कथमन्यो जुहोति अन्यश्च मन्त्रंपठति? शास्त्रतात्पर्य्यबलादित्याह। दृश्यते खल्वध्वर्युर्जुहोतिहोता वषट्करोति। तस्माद्वधूरेवमन्त्रं पठति—इत्यमीमांसकवचनं हेयम्॥६॥०॥

** अर्य्यमणं नु देवं पूषणमित्युत्तरयोः॥७॥**

 उत्तरयोर्लाजहोमयोर्यथाक्रमम् ‘अर्य्यमणं नु देव’ ‘पूषणम्'—इयेतौमन्त्रौ विनियोक्तब्यौ। प्रसङ्गाल्लाघवाच्च अत्रैवैतदुच्यते। एकस्मादेव हि लाजहोमात् परं परिणयनमभिधासृति, ततोऽपरंहोमम्। ‘एवं त्रिः’—इति च सूत्रयिष्यति। होमत्रयस्यैव त्रित्वमिति चेत्। न। असम्भवात्। चतुरञ्जलिमात्राणां लाजानामामादनस्य सूचितत्वात्, एकाञ्जलिमात्रावापविधानाच्च॥७॥०॥

 हुते पतिर्यथेतं परिव्रज्य[^3]प्रदक्षिणमग्निं परिणयति मन्त्रवान् वा[^4] ब्राह्मणः—कन्यला पितृभ्यः—

[^3]: "प्रतिक्रम्य-इति, परिक्रम्य-इति च पाठान्तरम्।"

[^4]: "अस्मदवलोकितेषु सर्व्वषु सूत्रग्रन्थेषु इत्थमेव पाठः। तत्त्वकारस्तु स्वमतरक्षणापेक्षो‘वा’-शब्दं न पपाठ।"

**इति॥८॥**

 हुते—इष्टेकवचनसंयोगादेकस्मिन्नेव लाजाञ्जलौहुते—

इत्यर्थः।अन्यथेतदनर्थकं स्यात्। हुते पतिः परिव्रज्यपुनरागत्य। कथं

पुनरागन्तव्यम्? यथेतं, यथा येन प्रकारेण पत्नी-पृष्ठदेशेनइतं गतं गमनं कृतं पत्नीदक्षिणस्यां, तथैव पत्नी-पृष्ठदेशेन पुनरागन्तव्यम् इत्यर्थः। तदेवमागत्य प्रदक्षिणं यथा भवति तथा पत्नीमग्निं परिणयति परि सर्व्वताोभावेन नयति—अग्नेः प्रादक्षिण्येन भ्रामयेदित्येतत्। कन्यला—इत्यनेन मन्त्रेण। यातीयम्—इति मन्त्रलिङ्गात् मन्त्रं पठन् परिणयतीत्यर्थः। सोऽयं पतिरञ्जलिमविमुञ्चन्नेव पत्नींपरिणयति—इत्यवोचाम।

 कस्याञ्चिच्चापदि पत्युरसामर्थ्ये—अन्यो वा मन्त्रवानधीतवेदोब्राह्मणः परिणयति। मन्त्रवान् वा ब्राह्मणः—इत्येकस्माद्वाशब्दादवगम्यते—जघन्योऽयं पक्षः—इति। अस्मिन्नपि कल्पे पतिरेवमन्त्रं पठति। कस्मात्? ‘त्वया वयं द्विषोऽतिगाहेमहि'—इतिमन्त्रलिङ्गात्।

 तस्मात् मन्त्रलिङ्गविरोधादन्यो न परिणयति—इति रघुनन्दनमतमसङ्गतम्। अर्थवत्त्वोपपत्तेश्च। मन्त्रवान् वा ब्राह्मणः—इतिवचनस्यार्थवत्त्वमेवं सत्युपपद्यते। अन्यथाऽनर्थकं स्यात्। यच्च—मन्त्रवान् ब्राह्मणः पतिः—इति वर्णितम्। तदप्यनर्थकमेव। न खल्वस्यविशेषणस्य कमप्यर्थमुपलभामहे। सोऽयमनर्थिकां योजनामनुजानानोऽर्थवतीञ्च प्रत्याचक्षाणः प्रेक्षावतामनपेक्षणीयवचनोभवति। यदपि—व्यवहारापरिगृहीतत्वादन्यो न परिणयति—इत्युक्तम्। तदप्ययुक्तम्। आपत्कल्पत्वादेव तस्य कादाचित्कत्वावगमात्। अनाचाररूपस्य च व्यवहारापरिगृहीतत्वस्य अप्रवर्त्तकत्वमेव परं, न प्रवृत्तिनिरोधकत्वम्। अनाचारस्य श्रुतिकल्पनानिमित्तत्वानुपपत्तेः। आचारस्यापि शास्त्रमपेक्ष्य दुर्ब्बलत्वं वक्ष्यामः।

 अत्र चाग्निप्रदक्षिणे लाजादीनामपि प्रदक्षिणम्। तथाच स्मरणम्।

“लाजानाज्यंस्रुवं कुम्भं प्राजनाश्मानमेवच।  
प्रदक्षिणानि कुर्य्यातां दम्पती न विनाऽग्निकम्।  
प्राजग्राहमुदग्राहं ब्रह्माणमृत्विजं तथा।  
एतानि वाह्यतः कृत्वा शेषाणन्तु प्रदक्षिणम्।  
दक्षिणां दिशमास्थाय यमोमृत्युश्च तिष्ठतः।  
तयोस्तु रक्षणार्थाय तस्माद् ब्रह्मा वर्हिभवेत्"।

 इति। यश्चायं होमात् परतः परिणयः सोऽयं ब्राह्यादिषुविवाहेषु द्रष्टव्यः। गान्धर्व्वादिषु पुनर्व्विवाहेषु प्रथममेव परिणयस्ततो होमः करणीयः। तथाच गृह्यासंग्रहः।

“ब्रह्मस्यार्षस्य दैवस्य प्राजापत्यस्य याज्ञिकैः।  
पूर्व्वंहोमविधिः प्रोक्तःपश्चात्परिणयः स्मृतः।  
गान्धर्व्वासुरपैशाचा विवाहाराक्षसाश्च ये।  
तेषां परिणयः पूर्व्वं पश्चाद्धोमो विधीयते”।

 इति। सखल्वयमाचार्य्योब्राह्यादीन् प्रशस्तान् विवाहानभिप्रेत्यहोमात् परतः परिणयनं सूत्रयाञ्चकारेति श्लिष्यते। ब्राह्यादीनां प्राशस्त्यञ्च,

“चतुरो ब्राह्मणस्याद्यान् प्रशस्तान् कवयो विदुः”।

 इत्यादिस्मृत्यन्तरदर्शनादवसेयम्। इति॥०॥८॥०॥

** परिणीता तथैवावतिष्ठते तथाऽऽक्रामति, तथा जपति, तथाऽऽवपति, तथा जुहोति॥९॥**

 परिणीता बधूः, तथैव अनुपृष्ठगमनेन दक्षिणस्यामुदङ्मुखावस्थितेन पत्या गृहीताञ्जलिका प्राङ्मुखी, अवतिष्ठते ऊर्द्धा तिष्ठति। तथा, यथा पूर्व्वंतेनैव प्रकारेण मात्रादिभिः प्रेर्य्यमाणा दक्षिणेन प्रपदेन, आक्रामति अश्मानम्। तथा पूर्व्ववत् जपति पाणिग्राहः–इममश्मानम्—इति मन्त्रम्। तथा पूर्व्वोक्तेनैव प्रकारेण, आवपति बध्वञ्जलौ माता भ्राता वा सकृत् संगृहीतं लाजाञ्जलिम्। तथा पूर्व्ववत्, उपस्तीर्णाभिधारितं लाजाञ्जलिमविच्छिन्दती बधूर्जुहोति—इयं नार्य्युपब्रूते—इति मन्त्रेण वरेण पठितेन। तथा—इति पूर्व्वोक्तातिदेशात् जपादीनां प्राचीना एव कर्त्तारो भवन्ति—इत्यवगन्तव्यम्॥०॥९॥०॥

** एवं त्रिः॥१०॥**

 एवम् अनन्तरोक्तंसर्व्वं त्रिः कर्त्तव्यम्। एवम्—इति प्रधानत्वादवस्थानादिका क्रिया भण्यते। तस्मात्—प्रथमेन सहैव त्रित्वम्। उत्तरयोर्द्वयोरेव मन्त्रान्तरोपदेशाच्च जुहोतीनां त्रित्वमवगम्यते। तत्सामान्यादन्यासामपि क्रियाणाम्, प्रागेव तु तदावृतामपि—इत्यवधेयम्। नाप्यन्यविधं त्रित्वं सम्भवति—इत्यवोचाम। अत्र च—इममश्मानम्—इति, कन्ययापितृभ्यः—इति च मन्त्रावावर्त्तनीयौ। उत्तरयोर्मन्त्रान्तरानुपदेशात्॥०॥१०॥०॥

 चतुर्थ्याञ्च वेलायाम्—

** सूर्पेण शेषमग्नावोप्य प्रागुदीचीमभ्युत्क्रामयन्त्येकमिष इति॥११॥**

 सूर्पेण सूर्पजिह्वया। कस्मात्?

“एवं लाजहविःशेषं हूयते सूर्पजिह्वया"।

 इति गृह्यासंग्रहवचनात्। शेषं लाजशेषम्—उपस्तीर्णाभिघारितम्—इति भवदेवभट्टादयः। शेषम्—इति वचनात् सर्व्वात्रापोऽवगम्यते, न किञ्चिदवशेष्यमित्यर्थः। 'अग्नौ' समिद्धे, 'ओप्य' आ उप्यप्रक्षिप्य हुत्वेत्येतत्। 'आरोप्य'—इति पाठेऽपि तथैवार्थः। कथमिदंहोतव्यम्? तूष्णीम्—इति भट्टनारायणोपाध्यायाः। कस्मात्? मन्त्रदेवतयोरनुपदेशात्। तस्मादत्र स्विष्टकृन्निवर्त्तते। इत्थमेव शेषस्योपक्षयात्। तथा गृह्यान्तरम्। “सूर्पपुटेनाभ्यात्मं तूष्णीं चतुर्थम्”—इति। 'चतुर्थवचनादत्र स्विष्टकृन्न स्यात्',—इति गार्ग्यनारायणः।'तूष्णीं-वचनं प्रजापतिज्ञापनार्थम्'—

इत्यपि स एव। युक्तञ्चैतत्। कुतः?

"मन्त्रस्य देवतायाश्च प्रजापतिरिति स्थितिः।"

 इति कर्म्मप्रदीपस्मरणात्। “त्रिः परिणीता प्राजापत्यंजुहोति"—इति च गृह्यान्तरम्। तस्माद्वधूः शेषं जुहोति, वरश्चप्रजापतिं ध्यायति—इति सिद्धम्। स्मरन्ति च।

“सूर्पाग्रेणैव होतव्यं तूष्णीं निरवशेषतः।  
तस्यां तूष्णीन्तु जुहुत्यां वरो ध्यायेत् प्रजापतिम्”।

 इति।

प्रजापतिं चतुर्थ्यन्तं स्वाहायुक्तं वरः स्मरेत्।

 इति चैवमादि। तस्मात्—“अग्नये स्विष्टकृते स्वाहेति लाजशेषं जुहुयात्”—इति भवदेवरघुनन्दनादिमतमसङ्गतम्। प्रमाणविशेषाभावाच्च। एतदनन्तरं वामदेव्यगानम्—इति सरलाकल्पनायामपिप्रमाणं न पश्यामः।

 तदेवं हुत्वा। पूर्व्वापरीभावमात्रं क्त्वाप्रत्ययार्थः। शेषहोमंकृत्वाऽवस्थितां वधूम्—इति वा वर्णनीयम्। प्रागुदीचीम्, अपराजितां दिशम्, अभ्युत्क्रामयन्ति–आभिमुख्येन वरगृहीताञ्जलिकामुत्क्रामयन्ति दक्षिणं पादमुन्नाम्य वामञ्चानु–नयन्ति–एकमिषे—इत्येवमादिभिः सप्तभिर्मन्त्रैः। प्रतिमन्त्रमेकैकः पादन्यासः—

इत्यर्थः। बहुवचनादनियतः कर्त्ता॥०॥११॥०॥

 सा चोत्क्रामन्ती—

** दक्षिणेन प्रक्रम्य सव्येनानुक्रामेत्॥१२॥**

 दक्षिणेन पादेन प्रक्रम्य गत्वा, अनु पश्चात् सव्येन क्रामेत् गच्छेत्। सव्यं पादमग्रतो न कुर्य्यादित्यर्थः॥०॥१२॥०॥

 ताञ्च क्रामन्तींपतिः,

** मा सव्येन दक्षिणमतिक्रामेति ब्रूयात्॥१३॥**

 सव्येन पादेन दक्षिणं पादं मा अतिक्राम—अग्रतो वामपादन्यासं मा कुरु—इति कथयेत्। आक्राम इति पाठे, सव्यपादेन दक्षिणपादस्याक्रान्तिं मा कुरु,—दक्षिणपादस्योपरि सव्यपादं माकुरु—इत्यर्थः॥०॥१३॥०॥

 एवं बध्वा सप्तपदाक्रमणे कृते तथैवावस्थितः पाणिग्राहः,—

** ईक्षकान् प्रतिमन्त्रयेत् सुमङ्गलीरियं बधूरिति॥१४॥**

 ईक्षकान् विवाहप्रेक्षकान्। प्रतिमन्त्रणमनुमन्त्रणमभिमन्त्रणमित्यनर्थान्तरम्। तच्चात्र ईक्षकानवलोकयता कर्त्तव्यम्। योग्यत्वात्।तदाह कर्म्मप्रदीपः।

“स्पृशन्ननामिकाग्रेण क्वचिदालोकयन्नपि।  
अनुमन्त्रणीयं सर्व्वत्र सर्व्वदैवानुमन्त्रयेत्”।

 इति। अभिमन्त्रयेत,–

इति क्वचित् पाठः। ऋज्वन्यत्॥०॥१४॥०॥

 अपरेणाग्निमौदकोऽनुसंब्रज्यपाणिग्राहं मुद्धैदेशेऽवसिञ्चति तथेतरां समञ्जन्त्वित्येतयर्च्चा॥१५॥

 अपरेणाग्निम् अग्नेः पश्चिमया दिशा, अनु संव्रज्य आगत्य सप्तपदीस्थानमिति भवदेवभट्टः। औदको गृहीतोदकुम्भः पूर्व्वावस्थितः पाणिग्राहं मूर्द्धदेशे उत्तमाङ्गे अवसिञ्चति,—कलसस्याभिर्ध्रुवाभिरद्भिः। तथा तेनैव प्रकारेण इतरां वरेतरां बधूमपि अवसिञ्चति। समञ्जन्तु–इत्येतया ऋचा वरेण जप्यमानया—इत्यर्थः।कस्मात् पुनः कारणात् वर एव ऋचं जपति, न पुनरौदकः? लिङ्गात्—इत्याह। ‘समापो हृदयानि नौ'—

इति 'नौ' आवयोरित्युच्यते। न चैतत् बध्वा सहौदकस्योपपद्यते।

 यच्च वर्णयन्ति,—'करणत्वात् कुम्भधारिणोऽयं पाठ्यःन सिच्यमानस्य, नाविति तु युवयोरित्यर्थे छान्दसो व्यत्ययः'—

इति।

तदसङ्गतम्। प्रमाणाभावात्। न खल्वौदकस्य मन्त्रपाठे प्रमाणमस्ति। करणत्वन्तु नानन्यथासिद्धम्—इत्यवोचाम। वाक्यमपि दुर्ब्बलमेव लिङ्गात्। न च वाक्यस्यापि तथा सामर्थ्यम्। न खल्वियं श्रुतिरित्यपि शक्यते वक्तुम्। सोऽयमकाण्ड एव यदृच्छया छान्दसं व्यत्ययमभ्युपगच्छन् वाक्यञ्चानुरोध्य लिङ्गमुपरुन्धन्ननभिनन्दनीय एव। 'मन्त्रलिङ्गाद् वर एवावसिञ्चति'—इति वीरेश्वरमतमप्यनादरणीयम्। औदकोऽवसिञ्चति—इति वचनविरोधात्। मन्त्रलिङ्गस्य च वरपाठमात्रेण कृतार्थत्वात्। तस्मादियमेवावधारणा,—पाणिग्राहो मन्त्रं जपति औदकोऽवसिञ्चति—इति। तथाच गृह्यासंग्रहः।

“विवाहे यो विधिः प्रोक्तो मन्त्रादाम्पत्यवाचकाः।  
वरस्तु तान् जपेत् सर्वान् ऋत्विक् राजन्यवैश्ययोः”।

 इति। इदमिदानीं सन्दिह्यते। किं वरस्य बध्वाश्च तन्त्रेणैवावसेकः उत भेदेन—अन्योऽवसेको वरस्य अन्यश्चबध्वाः?—इति।भेदेन–इति ब्रूमः। कुतः? तथेतराम्—इति भेदेनैवोपदेशात्।यदि पुनस्तन्त्रेणैवाऽवसेकः स्यात्, तर्हि स बध्वा इव वरस्यापि भवति। तत्रेतरवचनमसञ्जसम् आपद्येत। तन्त्रेण चावसेके समस्याभिधानं स्यात्। तथा-शब्दाच्च। यथा वरस्यावसेकस्तेनैव प्रकारेण बध्वा अप्यवसेकः–इति भेदेनैवावसेकस्तथाशब्दादवगम्यते।अतएव मन्त्रोऽप्यावर्त्तनीयः। प्रधानावृत्तावङ्गावृत्तेर्युक्तत्वाच्च। तथाचसूत्रान्तरम्। “भेदे मन्त्रावृत्तिः सम्पातित्वात्”—इति। तथाचोक्तम्।

“कर्म्मावृत्तौ तु मन्त्रस्याप्यावृत्तिगृह्यकर्म्मणि”।

 इति। अस्माच्चावसेकात् परं प्राजनिनोऽनुगमनमाह गृह्यासंग्रहः।

“अवसिक्तंतु विधिना पाणिग्रहन्तु प्राजनी।  
रक्षणार्थमनुगच्छेत् सप्ताहं त्र्यहमेववा”।

 इति। सोऽयं “प्राजनेनान्यः"—

इति सूत्रोपदिष्टस्यप्राजनिनोविनियोगः॥१५॥०॥

 अवसिक्तायाः सव्येन पाणिनाऽञ्जलिमुपोद्गृह्य[^5]दक्षिणेन पाणिना दक्षिणं पाणिंसाङ्गुष्ठमुत्तानं गृहीत्वैताःषट् पाणिग्रहणीया जपति—गृभ्नामि त—

[^5]: "उपोद्गृह्योत्क्षिप्य–इति तत्त्वकारः पठति। उत्क्षिप्य अञ्जलिसकाशात् दक्षिणं पाणिं विच्छिद्य–इति व्याख्याति च। परं सर्व्वेषु सूत्रग्रन्थेष्वस्मदवलोकितेषु भट्टभाष्ये च 'उत्क्षिप्य'–इति प्रतीकं न दृश्यते।नाप्यतीव समीचीनम्। तथाहि सव्येनाञ्जल्यपोद्ग्रहणस्यसूत्रणात् दक्षिणस्याञ्जलिसंयोग एव नास्ति, कुतस्तद्विच्छेदसूत्रणम्। प्राचीनञ्चाञ्जलिग्रहणमिदानीं निवृत्तं। दक्षिणेन पाणिना–इति परप्रतीकेन चास्य गतार्थता–इत्यवधेयम्।"

इति॥१६॥

 अवसिक्तायाः कृतावसेकायाः। नन्वेतदवाच्यं अर्थादेव प्राप्तत्वात्? देशलक्षणार्थम्—इत्याह। तेनावसेचनदेशस्थिताया एव बध्वाःपाणिग्रहणम्। अवसिक्तायाः—इति वचने श्रूयमाणे खल्ववसेचनंतावत् प्रतीयते, तत्प्रतीतौ च तस्य स्थानमप्यागच्छति हृदयं,तन्नयुज्यते विना कारणमुत्स्रष्टुम्। यथा “अवभृतं यन्ति”—इत्यवभृतेन देशं लक्ष्यति; यस्मिन् देशेऽवभृतस्तं देशं यन्ति—इति,

“देशार्था अवभृतश्रुतिः”–इति चतुर्थाध्याये निर्णीतं, तथाऽत्रापीत्यवगन्तव्यम्।

 अवसिक्ताया बध्वा अञ्जलिं सव्येन पाणिना, उपोद्गृह्य—उपेति सामीप्ये, उप समीपे अञ्जलेः–'मणिबन्धप्रदेशे'—इति भट्टनारायणोक्तमादरणीयम्। यच्च—मणिबन्धसमीपे ग्रहणम्—इति मतम्। तदसङ्गतम्। उपस्थितमञ्जलिमपेक्ष्यैव सामीप्यवर्णनौचित्यात्। उद्गृह्य–उद्धृत्य गृहीत्वा, दक्षिणेन पाणिना स्वकीयेन, बध्वाः दक्षिणं पाणिं साङ्गुष्ठमङ्गुष्ठसहितम्, उत्तानम्ऊर्द्धतलं, गृहीत्वा, गृभ्नामि ते–इत्येवमादिकाः षट्संख्याकाः पाणिग्रहणीयाः पाणिग्रहणकर्म्मणि विनियुक्ताः ऋचः जपति पाणिग्राहः। 'उत्तानम्—इत्यनेन करस्यपृष्ठग्रहणं प्रतीयते'—इतिरघुनन्दनवर्णनन्त्वसारमेव। नियमतस्तत्प्रतीतौ कारणविशेषाभावात्। न ह्युत्तानस्यकरस्योपरिष्टाद्ग्रहणं न सम्भवति—इतिशक्यते वक्तुम्। मानाभावात्। “उत्तानेनोत्तानं गृह्णाति नीचेनचोत्तानम्"—इति शास्त्रान्तरे चोत्तानस्यापि करस्योपरिष्टादपिग्रहणोपदेशात्॥१६॥०॥

**
समाप्तासूद्वहन्ति[^6]॥१७॥**

[^6]: "सर्व्वेष सूत्रग्रन्थेषु इत्थमेव सूत्रमत्रैव च खण्डिका समाप्तिः।भट्टभाष्ये तु–समाप्तासु–इति सूत्रच्छेदः खण्डिकासमाप्तिश्चात्रैव दृश्यते।उद्वहन्ति–इति परसूत्रावयवतया तत्रोपलभ्यत। तत्त्वकारेण तु समस्तमेवसूत्रमुत्तरसूत्रेण सहैकत्र लिखितम्।"

 समाप्तासु पाणिग्रहणक्रियासु पाणिग्रहणीयास्तृक्षुवा रथेनाश्वादिना वा बधूमुद्वहन्ति उत्थाप्य नयन्ति। वरसहायाः। समाप्तास्विति सूत्रणादत्रैव पाणिग्रहणक्रियायाः परिसमाप्तिः अत्रैव च तन्त्रसमापनम्।

 दक्षिणा चानादेशात् पूर्णपाचादिका। सोऽयं विवाहः।इतः परमुत्तरविवाहः। केचित् 'समाप्तासु'—इति सूत्रच्छेदं मन्यन्ते। 'समाप्तासु पाणिग्रहणीयासु। किम्? तन्त्रं समापयेदिति वाक्यशेषः'—इति व्याचक्षते च। उद्वहन्ति—इति तु उत्तरखण्डिकायाःप्रथमसूत्रप्रतीकम्—इति मन्यन्ते॥१७॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीय-गृह्यसूत्रभाष्ये द्वितीयप्रपाठकस्यद्वितीया खण्डिका॥०॥



गोभिलीयगृह्यसूत्रे  

द्वितीयप्रपाठके तृतीया खण्डिका।  
![](../books_images/U-IMG-1708179984Screenshotfrom2024-02-1719-56-08.png)

 उद्वहन्ति—इत्युक्तम्। कुत्र उद्वहन्ति? तदभिधीयते,—

** प्रागुदीच्यांदिशि यद्ब्राह्मणकुलमभिरूपम्॥१॥**

 प्रागुदीच्यामैशान्यां दिशि यद्ब्राह्मणकुलं ब्राह्मणगृहं, तपःस्वाध्यायव्रतादिभिरभिरूपं रमणीयं भवति, तत्र उद्वहन्ति— इतिगतेन सम्बन्धः। तत्राग्निरुपसमाहितो भवतीत्यनागतेन वा। प्रागुदीच्यामभिरूपब्राह्मणकुलस्यालाभे अन्यस्यामपि दिशि अन्यस्मिन्नपि ब्राह्मणकुले उद्वहेयुः। दिक् आभिरूप्यञ्च ब्राह्मणकुलं विशिंषदस्य गुणो भवति। सचेदुपादीयमानो प्रधानमुपरुणद्धि गुणत्वमस्य नावकल्पते। गुणो हि प्रधानमुपकर्त्तुंव्याप्रियते,नैतदुपरोद्धुम्। अतएव वेद्यामेवान्ततः कर्म्म कर्त्तव्यम्। कर्म्मणः प्रधानत्वात्। तथाच गृह्यान्तरम्। “अथोत्तरविवाहः प्रागुदीच्यामन्यत्र वा ब्राह्मणकुले मन्त्रवति वेद्यां वा"—इति। अस्मादप्यवगम्यते,—इतः प्रभृति उत्तरविवाहसमाख्यानं कर्म्म—इति॥१॥०॥

** तत्राग्निरुपसमाहितो भवति॥२॥**

 तत्र ब्राह्मणकुले अग्निरुपसमाहितः लक्षणं कृत्वा स्थापितोभवति। लक्षणं कृत्वा—इति सूत्रशेषतयैव केचित् पठन्ति। वेद्याञ्च

करणे प्रधानमात्रस्यैव कर्त्तव्यता, आवृच्च तन्त्रेणैव स्यात्। कुतः? “गणेष्वेकं परिसमूहनम्”—इति वचनात्। एवञ्च वेद्यां करणपक्षे एतस्यापि कर्म्मणोऽनन्तरमेव तन्त्रसमापनं न तु पाणिग्रहणकर्म्मणः परत एव—इति बोद्धव्यम्॥२॥०॥

** अपरेणाग्निमानडुहं रोहितं चर्म्म प्राक्ग्रीवमुत्तर[^7]लोमास्तीर्णं[^8] भवति॥३॥**

[^7]: "उपरिलोम-इति तत्त्वकारः पठति ।"

[^8]: "व्यास्तृतम् - इति तत्त्वकारः पठति ।"

 अपरेणाग्निम् अपरस्यान्दिश्यग्नेः, आनडुहं वार्षभं रोहितं लोहितवर्णंचर्म्म—शुष्कमित्यर्थः। प्राग्ग्रीवं पूर्व्वशिरस्कम्, उत्तरे उपरिष्टाल्लोमानि यस्य, तदिदमुत्तरलोम, आस्तीर्णं प्रसारितं भवत्युपवेशनार्थ बध्वाः। कर्त्तुरनियमः। अत्रापि, लौहित्यस्य। उपरिष्टाद्वा लोम्नामलाभे अन्यादृशमपि चर्म्मास्तीर्णंभवति। चर्म्मणःप्रधानत्वात्॥३॥०॥

** तस्मिन्नेनां वाग्यतामुपवेशयन्ति॥४॥**

 तम्मिन् चर्म्मणि एनां बधूं वाग्यतां नियमितवचनां कृतमौनाम्—इत्येतत्। उपवेशयन्ति, य एव केचित्॥४॥०॥

** सा खल्वास्तएवनक्षत्रदर्शनात्॥५॥**

 साखल्वेवमुपविष्टा वाग्यता अभुञ्जाना आस्त एव नोत्तिष्ठति,—मूत्रपुरीषकरणादन्यत्र—इत्यर्थः। खल्वित्यनर्थको निपातः।

अभुञ्जाना—इति कुतो वर्ण्यते? एवशब्दादित्याह। कथन्नाम?आस्त एव नान्यत् किञ्चिदपि भोजनादिकं कुर्य्यात्—इति। कियन्तं कालमास्ते? आ नक्षत्रदर्शनात्। नक्षत्रस्याभिमतस्यदर्शनपर्य्यन्तम्॥५॥०॥

** प्रोक्ते नक्षत्रे षड़ाज्याहुती र्जुहोति—लेखासन्धिष्वित्येतत्प्रभृतिभिः॥६॥**

 यस्य नक्षत्रस्य दर्शनमपेक्षितं तस्मिन् प्रोक्ते—दृश्यमिदानींवर्त्तते—इति केनापि कथिते। प्रोद्गते—इति पाठे उदिते—इत्यर्थः। षड़ाज्याहुतीर्जुहोति पतिः, लेखासन्धिष्वित्येतत्प्रभृतिभिः षड्भिर्मन्त्रैः। तदत्राज्यतन्त्रविहितो महाव्याहृतिहोमः पुरस्ताच्चोपरिष्टाच्च भवति, आज्यभागौ स्विष्टकृच्च न भवन्तीत्यवगन्तव्यम्। एवमन्यत्रापि॥६॥०॥

** आहुतेराहुतेस्तु सम्पातं मूर्द्धनि बध्वा अवनयेत्॥७॥**

 आहुतेराहुतेर्हुतायाः पश्चात् सम्पततीति सम्पातः स्रुवविगलितधृतविन्दुरुच्यते। तथाच गृह्यासंग्रहः।

हुत्वाऽऽज्यं परिशेषेण यत् द्रव्यमुपकल्पितम्।  
स्रुवेणैव तु तत् स्पृष्टं सम्पातञ्चैव तं विदुः॥

 इति। तं सम्पातं। जात्यभिप्रायेणैकवचनम्। बध्वा मूर्द्धनिअवनयेत् पातयेत्। अथ, आहुतेराहुतेः—इति शक्यमवक्तुम्? मैवम्। आहुतेराहुतेः—इति सन्निहितपरिग्रहात् अनन्तरोक्तायाःषड़ाहुतेरेव सम्पातानां बध्वाः शिरस्यवनयनं, न महाव्याहृत्यादीनामपि—इत्येवमर्थत्वात्। अतएव, तु–शब्द इतरासामाहुतीनांव्यवच्छेदकः सुखार्थो भवति॥७॥

** हुत्वोपोत्थायोपनिष्क्रम्य ध्रुवं दर्शयति॥८॥**

 हुत्वा यथोक्ताज्यहोमादनन्तरमेव, न तु तन्त्रसमापनादपिपरम्—इत्यर्थः। उप—इति सामीप्ये। बध्वाः समीप एवोत्थानं नव्यवधाने—इत्ययमर्थः। अतएव लोके अञ्चलसन्दामनरूढ़िः।उपनिष्क्रम्य,—उप समीपे होमस्थानस्य, निष्क्रम्य वहिर्गत्वा ध्रुवं तन्नामख्यातनक्षत्रविशेषं बधूं दर्शयति पतिः। ध्रुवं पश्य—इतिप्रैषोऽर्थादवगम्यते॥८॥०॥

 साखल्वेवमुक्ता बधूर्ध्रुवमवलोक्य—

** ध्रुवमसि ध्रुवाऽहं पतिकुले भूयासममुष्यासाविति पतिनाम गृह्णीयादात्मनश्च॥९॥**

 ध्रुवमसि–इत्यादिकं पठति। तत्र च, अमुष्य–इति षष्ठ्यन्तस्थाने षड्यन्तं पतिनाम, असौ—इति प्रथमान्तस्थाने च प्रथमान्तमात्मनो नाम बधूर्गृह्णीयात्। अथ वाग्यताया मन्त्रपाठो विरुह्यते? न विरोत्स्यते। कुतः? वाचनिकत्वादस्यार्थस्य। मनसैववा मन्त्रं पठिष्यति। प्रतिषिद्धेऽपि वाग्व्यापारे मनसो व्यापारस्याप्रतिषिद्धत्वात्॥९॥०॥

** अरुन्धतीच्च॥१०॥**

 सप्तर्षिसमीपवर्त्तिनींकाञ्चित् सूक्ष्मतमां तारामरुन्धतीमाचक्षते। ताञ्च दर्शयति—इत्यनुवर्त्तते। अरुन्धतींपश्य—

इति प्रयोगः॥१०॥०॥

 बधूश्चारुन्धतीं दृष्ट्वा जपति,—

** रुद्धाहमस्मीत्येवमेव॥११॥**

 ऋजुरक्षरार्थः। एवमेव–इति कोर्थः? उच्यते। एवमेवजप्तव्यम्, न तु पूर्व्ववन्नाम गृह्णीयात्। सोऽयमस्यार्थः। एवं रघुनन्दनभवदेवभट्टादयः। एवमेव—इत्यनेन पूर्व्ववदेव पत्युरात्मनश्चनाम ग्रहीतव्यम्। तत्र च, पत्युर्नाम्नः तृतीयान्तत्वम्—

इत्ययमेवविशेषः। एवं भट्टनारायणोपाध्यायाः। इदमेव तावन्मतमनुमन्यामहे। कस्मात्? यस्मात् एवमेवेत्यवचनेऽपि तावन्मात्रस्यैव पाठः स्यात्। पत्युरात्मनश्च नामग्रहणस्य प्रापकाभावात्। तद्व्यावर्त्तनार्थम् 'एवमेव' वचनमनर्थकमेव स्यात्। तस्मात् 'एवमेव' शब्दस्यार्थवत्त्वार्थंव्यवहितस्यापि नामग्रहणस्य बुद्ध्या सन्निकृष्य एवमा परामर्शः॥११॥

** अथैनामनुमन्त्रयते ध्रुवा द्यौरित्येतयर्च्चा॥१२॥**

 अथानन्तरमेव न तु तन्त्रसमापनमपि कृत्वा, ध्रुवा द्यौरिति मन्त्रेण एनां बधूमनुमन्त्रयते पतिरनामिकाग्रेण स्पृशन्। ‘बधूं पश्यन्'—इति भवदेवभट्टः॥१२॥०॥

** अनुमन्त्रिता गुरुं गोत्रेणाभिवादयते॥१३॥**

 अनुमन्त्रितैव बधूरभिवादयते, न तु तन्त्रसमापनमपिप्रतीक्षते—इति पूर्व्ववदर्थः। अभिवादनं पादग्रहणमित्यनर्थान्तरम्।

कमभिवादयते? गुरुम्। कः पुनरसौ? पतिरित्याह। कुतः?“पतिरेको गुरुः स्त्रीणाम्”—इति स्मरणात्। कथमभिवादयते? गोत्रेण। अभिवादनप्रयोगः परतो वक्ष्यते।

 इदमिदानींसन्दिह्यते। किं पितृगोत्रेणाभिवादयते, उतपतिगोत्रेण? पितृगोत्रेण इति ब्रूमः। कस्मात्? इदानीमपि तस्याः पितृगोत्रत्वात्। तत् कस्य हेतोः?

“विवाहे चैव निर्वृत्ते चतुर्थेऽहनि रात्रिषु।  
एकत्वमागता भर्त्तुःपिण्डे गोत्रे च सूतके"॥

 इति भवदेवभट्टधृतमनुवचनात्। लिखितसंहितायामप्येतत्।वक्ष्यमाणबृहस्पतिवचनाच्च। यत् पुनर्हारीतस्मरणम्—

“स्वगोत्राद्भ्रश्यते नारीविवाहात् सप्तमे पदे।  
पतिगोत्रेण कर्त्तव्या तस्याः पिण्डोदकक्रिया”॥

 इति। तत् सप्तमे पदेहृताया अन्येन पुनर्भूकृताया बोद्धव्यम्। तदेतदाह स एव।

“पदे तु सप्तमे या तु बलात् काचित् हृता भवेत्।  
स्वामिगोत्रं भवेत्तस्यास्तच्च भूयो विशिष्यते॥  
पैतृकन्त्वप्रसूतायास्ततः पौर्व्विकभर्तृकम्”।

 इति। तच्च स्वामिगोत्रं भूयः पुनरपि विशिष्यते,—इतिब्रुवाणो विशेषान्तरमपि द्योतयति। तच्च प्राक्तनस्य वचनस्यैतद्वचनोक्तंपुनर्भूकरणमेव—इत्यवधार्य्यते। अन्यस्य विशेषस्यानुपलम्भात्—इत्यवधेयम्। यच्च बृहस्पतिस्मरणम्—

“पाणिग्रहणिका मन्त्राः पितृगोत्रापहारकाः

भर्तृगोत्रेण नारीणां देयं पिण्डादिकं ततः।

 इति। तदपि पाणिग्रहणमन्त्राणां पितृगोत्रापहारकत्वमाह,न तेषामेव। केषां तर्हि? तेषां चतुर्थीहोममन्त्राणाञ्च।कस्मात्? यस्मादनन्तरमेवाह बृहस्पतिः।

“चतुर्थीहोममन्त्रेण त्वङ्मांसहृदयेन्द्रियैः।  
भर्त्रा संयुज्यते पत्नी तद्गोत्रा तेन सा भवेत्”।

 इति। अथवा। पाणिग्रहणिका मन्त्राः—

इति वचनं सप्तमेपदे गतायां बध्वामवगन्तव्यं हारीतसमानार्थम्। तथाच मनुः।

“पाणिग्रहणिका मन्त्रा नियतं दारलक्षणम्।  
तेषां निष्ठा तु विज्ञेया विद्वद्भिः सप्तमे पदे”।

 इति—सप्तमे पदे गतायां बध्वां पाणिग्रहणमन्त्राणां निष्ठांस्मरति। तदिदं पाणिग्रहणात् परं सप्तपदीगमनमन्येषामेव नास्माकम्। अम्मदाचार्य्यैःपाणिग्रहणात् पूर्व्वमेव तत्सूचणात्। आश्वलायनपारस्कराभ्यां हि पाणिग्रहणात् परं तत् सूत्रितम्। यदपि शातातपस्मरणाम्—

“संस्थितायान्तु भार्य्यायां सपिण्डीकरणान्तिकम्।  
पैतृकं भजते गोत्रमूर्द्धन्तु पतिपैतृकम्।  
एकमूर्त्तित्वमायाति सपिण्डीकरणे कृते।  
पत्नी पतिपितृणन्तु तस्मात्तद्गोत्रभागिनी”।

 इति। तदपि चतुर्थीतः पूर्व्वमेव संस्थितायां बोद्धव्यम्।सपिण्डीकरणेनैकमूर्त्तित्वप्राप्तेरुत्तरवचने हेतुत्वकीर्त्तनात्। वृत्तायां खलु चतुर्थ्यां तथैव त्वगादिसंसर्गादेकमूर्त्तित्वं पूर्व्वमेव निष्पन्नम्—

इति, पुनरिदानींसपिण्डीकरणस्य तत्र हेतुत्वोपन्यासो नोपपद्यते।एवमन्यान्यपि वचनानि व्याख्येयानि।

 सपिण्डीकरणपर्य्यन्तं पितृगोत्रभजनमासुरादिनिन्दितविवाहोढाविषयम्–

इति स्मृतिमञ्जरीकारादिमतम्। तदपि सङ्गतम्।

“आसुरादिविवाहेषु पितृगोत्रेण धर्म्मवित्"।

 इति वृद्धशातातपवचनात्। परं सपिण्डीकरणपर्य्यन्तमित्यवधिकीर्त्तनमप्रमाणम्। सपिण्डीकरणमपि तस्या न भर्त्रादिभिः किन्तु मात्रादिभिरित्यपि तेनैवोक्तम्। यथा।

“तन्मात्रा तत्पितामह्या तत्श्वस्रावा सपिण्डनम्।  
आसुरादिविवाहेषु विन्नानां योषितां भवेत्”।

 इति। तस्मादासुरादिविवाहोढानां पितृगोत्रमेव। अन्यासान्तुसप्तमे पदे बलात् हृताया अप्रसूतायाः पितृगोत्रं प्रसूतायाः पूर्व्वभर्त्तुगोत्रम्। इतरासां चतुर्थीहोमपर्य्यन्तं पितृगोत्रं ततः परंभर्त्तृगोत्रम्। चतुर्थीतः पूर्व्वं संस्थितायान्तु सपिण्डीकरणपर्य्यन्तं पितृगोत्रं सपिण्डीकरणात् परं भर्त्तृगोत्रमित्यास्थेयम्।

 यच्च 'आसुरादिविवाहोढ़ाया अप्यप्रजाया मृतायाः सपिण्डीकरणपर्य्यन्तं पितृगोत्रभागित्वं; तद्धने पितुरधिकारस्मरणात्, गोत्रमृक्थयोश्च युगनद्धवाहित्वस्यौत्सर्गिकत्वात्'—इति नारायणोपाध्यायवर्णनम्। तन्मन्दम्। मरणादनन्तरमेव पितुरधिकारेण सपिण्डीकरणपर्य्यन्तमित्यवधिकरणानुपपत्तेः। मरणात् प्रागेकतरगोत्रग्रहणानध्यवसायापत्तेश्च। कथम्? यदि नामेयमप्रजैव संस्थास्यते, तर्हिसपिण्डीकरणादूर्द्ध्वंभर्तृगोत्रमेषा प्रतिपत्स्यते। अथ सप्रजा,तदा पूर्व्वमेव। न खल्वादितः एकतरदवधारयितुं शक्यते,—सप्रजावा संस्थास्यते, अप्रजा वा—इति। तदिदानीमेकतरगोत्रपरिग्रहेन किञ्चित् कारणमस्ति। एतच्चानिष्टम्। तत्रैव व्यभिचाराच्च। अपुत्रस्य भर्त्तुरादितः संस्थाने खल्वेषैव तद्धनमधिकरोति—

इतिभवन्मते तत्रैव गोत्रमृक्थयोर्युगनद्धवाहित्वं व्यभिचरति। तस्मान्न किञ्चिदेतत्।

 अपरे पुनरप्रजाया विवाहाष्टकोढ़ाया एव भर्त्रा प्रेतकृत्येक्रियमाणे तत्पितृगोत्रेण कर्त्तव्यम्—इति प्रलपन्ति। रघुनन्दनस्तु,—हारीतवचनमवलम्ब्य सप्तपदीगमनात्;बृहस्पतिवचनञ्चाश्रित्यपाणिग्रहणात् गोत्रापहारमभिधाय, 'सपिण्डनस्य गोत्रापहारित्वप्रतिपादकवचनं शाख्यन्तरीयंशिष्टव्यवहाराभावात्'—इतिकल्पयामास। तदप्यनादरणीयम्। शिष्टव्यवहाराभावस्य शाख्यन्तरीयत्वहेतुत्वेमहाविप्लवापत्तेः। प्रादेशिकस्य च व्यवहाराभावस्याकिञ्चित्करत्वात्। मन्वादिवचनविरोधस्य तावताऽप्यपरिहाराच्च।

 सेयं शिष्टव्यवहाराभावव्यपदेशेन शाख्यन्तरीयत्वकल्पना, वचनविरोधभयात् सुखपरिहारत्वाद्वासमुल्लसिता, न शिष्टव्यवहाराभावात्—इति श्लिष्यते। शिष्टव्यवहारस्यापि शास्त्रीयमर्थमन्यथयितुं नास्ति सामर्थ्यम्—इति वक्ष्यामः। अपि च। पाणिग्रहणात्पूर्व्वमेव बध्वाः संस्थाने कतरद्गोत्रमेतस्या भवतामनुमतम्—इतिनावगच्छामः। "ऊढ़ाणां भर्तृगोत्रता"—इति सामान्यञ्चाभिधानंविशेषवचनमपेक्ष्यैवप्रवर्त्तमानं न स्वातन्त्र्येण कञ्चिदर्थं साधयितुं

प्रभवति। विशेषवचनास्यानर्थक्यप्रसङ्गात्। अपि च। विवाहादपिगोत्रापहारः सप्तमे पदे गतायामेव बध्वां भवति। कुतः?

“स्वगोत्रात् अश्यते नारी विवाहात् सप्तमे पदे”।

 इति वचनात्। विवाहात् कारणात् यः स्वगोत्रभ्रंशः, स खल्वत्र सप्तमे पदे भवतीत्युच्यते। तत् कुत एव विवाहमात्राद्गोत्रभ्रंशः शक्यते वक्तुम्। न च भवत्कल्पनायां किञ्चित् प्रमाणमस्ति। तस्मादस्मदुक्तएव वचनार्थः।

 यदपि पतिगोत्रेण पत्युरभिवादनं वर्णितं, तदपि पूर्व्वोक्तवचनानामनवलोकनेनेति हेयमेव। सप्तमे पदे गोत्रापहारबोधकवचनस्य तु पुनर्भूविषयतया हारीतेनैव प्रतिपादनाच्च यदृच्छाकल्पितोऽयमर्थः प्रमाणपरतन्त्रैरतन्त्रीकर्त्तव्य एव विद्वद्भिरित्यस्तु किं विस्तरेण॥०॥१३॥०॥

 वाग्यताया बध्वा उपवेशनमुक्तमित्येतावन्तं कालं वाग्यतैश्रेयमासीत्। अथेदानीं योऽयं पत्यभिवादो विहितः,—

** सोऽस्या वाग्विसर्गः॥१४॥**

 ऋजुरक्षार्थः। अत्रोत्तरविवाहकर्म्मणः परिसमाप्तिः—

इतिभट्टनारायणप्रभृतयो वृद्धाः।कथं ज्ञायते? परत्र समशनीयचरुहोमोपदेशात्। समशनीयचरुहोमः खलु कर्म्मान्तरम्।

“चरुः समशनीयोयस्तथा गोयज्ञकर्म्मणि"।

 इत्यादौ गोयज्ञादिसाहचर्य्यात्तथाऽवगतेः। अर्ध्यमप्यन्तरालविहितं प्रक्रान्तस्य कर्म्मणः परिसमाप्तिं द्योतयति। खकर्म्मव्यापृतस्य तदनुपपत्तेः। उत्तरविवाहकर्म्मणो मध्ये ब्रह्मचर्य्यादिनियमविधानस्याश्लिष्टत्वाच्च। तस्माद्विवाहकर्मण इवोत्तरविवाहकर्मणःपरिसमाप्तिः साक्षादसूत्रिताऽप्यर्थतः प्रतिपत्तव्या। तस्मात् तन्त्रसमापनमिदानींकरणीयम्। दक्षिणा चानुपदेशात् पूर्णपात्रादिका देया स्यादिति केचित्।

 अन्ये त्वाहुः। नात्रोत्तरविवाहकर्मणः परिसमाप्तिः। प्रमाणाभावात्। उत्तरसूत्रे ब्रह्मचर्य्यादिविधानात्—इति चेत्। एतदपि तादृगेव। न ह्युत्तरविवाहकर्मणः परत एव ब्रह्मचर्य्यादि विधातव्यम्—इत्यत्रापि किञ्चित्प्रमाणमस्ति। अपि च। ब्रह्मचर्य्यादिसूत्रणादानुमानिकी खल्वत्र कर्मणः परिसमाप्तिः। समशनीयचरुशेषप्रतिपत्तेस्तु परतः प्रत्यक्षामेव तामुपलभामहे। न खल्वनुमानं प्रत्यक्षमपि बाधितुमीष्टे। अथापि स्यात्—तस्यैव कर्मणःसा परिसमाप्तिः न उत्तरविवाहकर्मणः—इति। न—इति ब्रूमः। कुतः? समशनीयचरोर्होमस्य प्रतिपत्तेश्च सूत्रणादेव तदपवर्गस्य सुखमवगमात्। तदर्थमपवर्गसूत्रणस्यानतिप्रयोजनत्वात्। तन्मात्रपरत्वे प्रमाणभावाच्च। तस्मादुत्तरविवाहकर्मणोऽपवर्गम्यान्यत्राऽसूत्रितत्वात् तस्यैव सोऽपवर्गः—इत्यपगच्छामः। दक्षिणा च गौरेवं सति कर्मणोऽनुरूपा स्यात्! अत इदानींतन्त्रसमापनं नकर्त्तव्यम्—इति। तदत्र भगवन्तोभूमिदेवाः प्रमाणम्॥०॥१४॥०॥

** तावुभौ तत्प्रभृति त्रिरात्रमक्षारलवणाशिनौ ब्रह्मचारिणौ भूमौ सह शयीयाताम्॥१५॥**

 तावुभौ दम्पती, तत्प्रभृति विवाहकर्म्मारभ्य। तदिति विप्रकृष्टस्यविवाहकर्म्मणः परामर्शः। नोत्तरविवाहस्य पत्यभिवादनस्यवा। एवं खल्वेतदो निर्देशः स्यात्। अतो यदि दैवान्मानुषाद्वा कुतश्चिदन्तरायाद्विवाहदिने पत्यभिवादनान्तं न क्रियते, तदापि तत एवारभ्य यथासम्भवममीनियमा भवन्ति।

 त्रिरात्रं तिस्रो रात्रयो यत्र, त्रीण्यहोरात्राणि—इत्येतत्।अक्षारलवणाशिनौ, क्षारंराजिकादि, लवणं सैन्धवादि। क्षारत्वेऽपि लवणस्य ब्राह्मणपरिव्राजकन्यायात् पृथगुपादानम्। क्षारञ्चलवणञ्च क्षारलवणं, तन्नभवतीत्यक्षारलवणम्—

“गोक्षीरं गोघृतञ्चैव धान्यं मुद्गास्तिला यवाः।  
अक्षारलवणा ह्येते क्षाराश्चान्ये प्रकीर्त्तिताः”॥

 इति स्मृत्युक्तलक्षणं वा। अशितुं शीलं ययोः, तौ अक्षारलवणशिनौ स्याताम्। यत्तु अक्षारलवणमकृत्रिमलवणम्—इतिरघुनन्दनवर्णनम्। तदसङ्गतम्। क्षारपदस्य कृत्रिमपरत्वे लक्षणाप्रसङ्गात्। अथ, क्षारमृत्तिकादिकृतं लवणं क्षारलवणमुच्यते? एवमपि लक्षणैव। अपि च। एवं खल्वकृत्रिमलवणाशनसमकालमेवान्यस्मिन्नपि क्षारादरावशिते दोषो वा न स्यात्, अकृत्रिमलवणादन्यद्वाकिमपि न अशितव्यं स्यात्।

 ननु "हविष्यमन्नंभुञ्जीत”—इति सूत्रयिष्यति, तेनैवाक्षारलवणाशनं सेत्स्यति? न—इति ब्रूमः। एतस्मिन्नसूत्रिते हि "हैमन्तिकं सितास्विन्नम्'—इत्यादि पारिभाषिकस्य हविष्यस्य,—

“हविष्ये गोघृतं मुख्यं तदभावे तु माहिषम्”।

 इत्येवमादिकस्य वा भोजनं स्यात् न अक्षारलवणस्य। अतइदानीमिदं सूत्रितम्। अन्यार्थत्वाच्चनिर्देशस्य। तच्चोत्तरत्रवक्ष्यामः। परमार्थतस्तु परत्र “हविष्यमन्नम्"—इति सूत्रयन्नेतदेवाक्षारलवणं व्याकरोति। तथाच गृह्यासंग्रहः।

“अयुक्तमम्ललवणैरपर्य्युषितमेवच।  
हविष्यमेतदन्नाद्यमसुरैश्चाप्यसंयुतम्”॥

 इति। अतएवोत्तरसूत्रे, हविष्यमन्नमित्युक्तार्थमिति भट्टनारायणेन व्याख्यातम्। 'ब्रह्मचारिणौ' च स्यातां दम्पती। ‘तत्प्रभृति त्रिरात्रम्'—इत्यनुषज्यते। एवमुत्तरत्रापि। ब्रह्मचर्य्यमिह व्यवायवर्ज्जनमुच्यते। विवाहस्य वृत्तत्वात् व्यवायः प्राप्नोति। वैदेहेषु च सद्य एव व्यवायो दृष्टः। सोऽयमिदानींप्रतिषिध्यते।

“त्रिंशद्वर्षो वहेत् कन्यां हृद्यां द्वादशवार्षिकीम्”।

 इत्येवमादिके च कल्पे व्यवायस्य नासम्भवः—इति द्रष्टव्यम्।'भूमौ' अधस्तात् 'सह' मिलित्वा'शयीयातां' दम्पती। भूमाविति पल्यङ्कादीनां प्रतिषेधो न स्वस्तरकम्बलादीनाम्। सह—इत्येकस्वस्तरनियमार्थम्॥०॥१५॥०॥

** अत्रार्घ्यमित्याहुः॥१६॥**

 अत्रैतस्मिन्नवसरे अर्घ्यमर्हणं वरस्य, कन्यापित्रा कर्त्तव्यमित्याहुराचार्य्याः। 'षड़र्घ्याभवन्ति'—इति वक्ष्यति। तत्र योविवाह्यः, सोऽयम्॥०॥१६॥०॥

** आगतेष्ठित्येके॥१७॥**

 विवाहार्थमागतमात्रेष्वेवार्हणं कर्त्तव्यमित्येके आचार्य्यामन्यन्ते॥०॥१७॥०॥

** हविष्यमन्नंप्रथमं परिजपितं भुञ्जीत॥१८॥**

 हविष्यं माषकोद्रव्यादिवर्ज्जमन्नम्। अक्षाारलवणमित्येतत्।हविषि साधु हविष्यं—इति भङ्ग्या वा होमोऽत्र सूच्यते इतिहोमावशिष्टमेव भुञ्जीत। युक्तञ्चैतत्।

“अघं स केवलं भुङ्क्तेयः पचत्यात्मकारणात्।  
यज्ञशिष्टाशनं ह्येतत् सतामन्नं विधीयते"॥

 इति स्मरणात्।“केवलाघो भवति केवलादी"—इति चब्राह्मणम्। न चेदेवं, पूर्व्वमेव त्रिरात्रमक्षारलवणाशनसूत्रणात् 'हविष्यमन्नम्'—इति पुनरुपादानमनर्थकं स्यात्। अथवा। हविष्यमन्नमित्यनेन पूर्व्वोक्तमक्षारलवणं व्याख्यातमित्युक्तमादावेव। 'परिजपितम्' अन्नपाशेन मणिना—इत्यादिना इत्यर्थः। कुतः? उत्तरत्र तथा सूत्रणात्। प्रथमं भुञ्जीत, वरः। तदिदमस्य विवाहात्परतः प्रथमभोजनम्। यत्तु—श्वशुरगृहे प्रथममिदं भोजनम्—इति वर्णयन्ति। तन्मन्दम्। मानाभावात्। श्वशुरगृहादागत्य प्रागुदीच्यां ब्राह्मणकुले चेदानीमस्यावस्थानात्॥०॥१८॥०॥

 श्वोभूते वा समशनीयं स्थालीपाकं कुर्व्वीत॥१९॥

 श्वः अनागतदिने भूते—प्रभाते जाते—इत्येतत्। वाशब्दो विकल्पार्थः। रात्रौ भोजनकालादुपरि विवाहे, होमविधिना वा भोजनकालातिक्रमे एतद् बोद्धव्यम्। सम्यगशनार्थं क्रियते इतिसमशनीयं स्थालीपाकं कुर्व्वीत॥०॥१९॥०॥

 तस्य देवता अग्निः प्रजापतिर्व्विश्वेदेवा अनुमतिरिति॥२०॥

 तस्य—इति तच्छब्देन पूर्व्वदिने परदिने वा करणेऽपि स्यालीपाकस्यैता देवताः—इति दर्शयति। मृज्वन्यत्। असमासकरणं पृथङ्निर्व्वापहोमप्रज्ञापनार्थम्। देवतानाञ्च प्राधान्यात् त्रिस्तण्डुलानां प्रक्षालनम्। देवताभ्यः खल्वेताभ्यो मेक्षणेनोपघातं होतव्यम्। तदिदमधस्तादुक्तम्॥२०॥०॥

** उद्धृत्य स्थालीपाकं व्यू्ह्यैकदेशं पाणिनाऽभिमृशेदन्नपाशेन मणिनेति॥२१॥**

 उद्धृत्य पात्रान्तरे कृत्वा स्यालीपाकमवशिष्टम्। व्यूह्य पात्रान्तरे स्थापयित्वा। एकदेशं न सर्व्वमपि भाण्डस्थमन्नम्। स्थालीपाकशेषात् एकदेशं पात्रान्तरेणावदाय पात्रान्तरे स्थापयित्वा—इत्येतत्। दक्षिणेन पाणिना अभिमृशेत् अन्नपाशेन मणिना—इति मन्त्रत्रयेणेत्यर्थः। अत्र असावित्यस्मिन् मन्त्रस्थाने सम्बोधनान्त वधूनाम प्रयोक्तव्यम्। “असाविति नाम गृह्णाति" इति सूत्रान्तरात्। अत्र, असावित्यूहं विनैव, विनैव होममशनमात्रञ्च लिखन् भवदेवोऽनादेयवचन एव॥०॥२१॥०॥

** भुक्तोच्छिष्टं बध्वै प्रदाय यथार्थम्॥२२॥**

 परिजपितमन्नं पतिः किञ्चित् भुक्त्वा उच्छिष्टं बध्धै प्रदाय यथार्थम्—इति कर्म्मणःपरिसमाप्तिरिह विज्ञायते। तदिदानीं

तन्त्रं समापयितव्यम्। यच्चोक्तं तत्त्वकारेण—"यद्यशक्तेः कुलाचाराद्वातद्दिन एव धृतिहोमादि चतुर्थीहोमान्तं कर्म्म क्रियते, तदाऽभिमन्त्रितं कदलादिकं स्वयमाघ्राय बधूमाघ्रापयेत्”—इति। तदसङ्गतम्। कस्मात्? अशक्तेःस्वकालात् पूर्व्वंकर्म्मकरणे मानाभावात्। विहितकालाच्चार्व्वाक् कृतस्यापि कर्म्मणः खल्वागते कालेपुनः करणमेवानुशिष्यते।

“अकाले चेत् कृतं कर्म्म काले तस्य पुनः क्रिया”।

 इत्यादिवचनैः। एतच्च स्वयमपि वर्णितम्। तत् कथमत्र विपरीतमुच्यते—इति स एव जानाति। अथास्तु कुलाचारादन्यत्रापि काले कर्म्मणःकरणम्?नेत्युच्यते। न खल्वयमाजानिकः समाचारः। किन्तर्हि? आलस्यादर्व्वाचीनानां उपरिष्टादेव प्रवृत्तः—इत्यनुमीयते। न हि पूर्व्वेषामयथा क्रिया युक्ता सम्भावयितुम्। सोऽयमाचारः क्षाराद्यशनाचार इव दुराचार एव न कुलाचारः। अपि च। स्मृतिमूलः खल्वाचारः तथा विरोधे स्वयमेव बाध्यते नजातुचिदपि तां बाधितुमीष्टे। न हि पश्चिमसिद्धेनाचारेण पूर्व्वसिद्धं शास्त्रमुपरोद्धव्यं—इति युक्तम्। तथा चोक्तम्।

“स्मृतिमूलो हि सर्व्वत्र शिष्टाचारस्ततोऽत्र च।  
अनुमेया स्मृतिः स्मृत्या बाध्या प्रत्यक्षया तु सा”॥

 इति। गौतमोऽपि स्मरति। “देशजातिकुलधर्म्माश्चाम्नायैरविरुद्धाः प्रमाणम्”—इति। तथा वशिष्ठः। “देशधर्मजातिधर्म्मकुलधर्म्मान् श्रुत्यभावादब्रवीन्मनुः”—इति।

 येषामपि आचारमूलकत्वं स्मृतीनाम्—इति दर्शनम्, तेषामपि

स्मृत्युक्त एव प्राक्तनाचारोऽनुसरणीयः न तूपरिष्टात् यदृच्छया प्रवृत्तः—इत्यास्थेयम्। पूर्व्वेखल्वृषयः साक्षात्कृतधर्म्माणः सर्व्वज्ञकल्पालोकस्थितिचिकीर्षया यमाचारं प्रवर्त्तयन्तिस्म, नायमर्व्वाचीनानामतथाभूतानां यदृच्छया कल्पितमात्रेणाचारेणोपरोद्धुमुचितः। अथ खलूच्चावचा जनपदधर्म्माग्रामधर्म्माश्च तान् विवाहे प्रतीयात्" "यत्तु समानं तद्वक्ष्यामः"—इति गृह्यान्तरसूत्राभ्यामपि गृह्योक्तधर्म्माणां जनपदादिधर्म्माणाञ्च विरोधे गृह्योक्तधर्म्माणामेव करणम्—इति गृह्यकाराणां मतं विज्ञायते॥०॥२२॥०॥

 गौर्दक्षिणा॥२३॥

 समशनीयचरुहोमस्य,—इति केचित्। उत्तरविवाहकर्म्मणः,—इत्यन्ये॥२३॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये द्वितीयप्रपाठकस्य तृतीया खण्डिका॥०॥

————



गोभिलीयगृह्यसूत्रे  

द्वितीयप्रपाठके चतुर्थीखण्डिका।  
![](../books_images/U-IMG-1708237088Screenshotfrom2024-02-1811-47-53.png)

 अथ भर्तृगृहगमनार्थं बध्वाम्—

 यानमारोहन्त्यांसुकिंसुकंशाल्मलिमित्येतामृचंजपेत्॥१॥

 पाणिग्राहः—इति सम्बध्यते। आरोहन्त्याम्—इति निर्देशादारोहणकालीनत्वं जपस्य। एतामितिकरणाच्च रथासम्भवे अश्वादियानपक्षेऽपि एताम्—एवम्भूतामेव जपेत् न विलोपनमूहं वाकुर्य्यादित्यर्थः॥१॥०॥

** अध्वनि चतुष्पथान् प्रतिमन्त्रयेत नदीश्च विषमाणिच महावृक्षान् श्मशानञ्च,—मा विदन् परिपन्थिन इति॥२॥**

 बध्वा सह अध्वनि मार्गे वर्त्तमानः पाणिग्राहः मा विदन्—इति मन्त्रेण चतुष्पथान् समीपस्थाननुमन्त्रयेत् अवलोकयन्। एवंनदीश्चेत्यादावपि व्याख्येयम्। नद्यः—

“धनुःसहस्राण्यष्टौ च गतिर्यासां न विद्यते।  
न ता नदीशब्दवहा गर्त्तास्ते परिकीर्त्तिताः”।

इति कर्म्मप्रदीपोक्तलक्षणाः। विषमाणि सिंहव्याघ्रचौरादिभयाकुलानि, उन्नतानतानि वा। महावृक्षा अतिप्रवृद्धास्तरवः॥०॥२॥०॥

** अक्षभङ्गे नद्धविमोक्षे यानविपर्य्यासेऽन्यासु चापत्सु यमेवाग्निं हरन्ति तमेवोपसमाधाय व्याहृतिभिर्हुत्वाऽन्यत् द्रव्यमाहृत्य यऋतेचिदभिश्रिषे—इत्याज्यशेषेणाभ्यञ्जेत्॥३॥**

 अध्वनि अक्षभङ्गे। रथचक्रं, तस्य भङ्गे। नद्धस्य योक्त्रादिबद्धस्य अश्वादेर्व्वाविमोक्षे। यानस्य रथस्य विपर्य्यासे औत्तराधर्य्यप्रातिलोम्ये अन्यथागमने वा। अन्यासु च आपत्सु यानात् परिपतनादिकासु चौरव्याघ्रादिकृतासु वा। यमेवाग्निमौपासनं हरन्ति नयन्ति,—यमेव वा कञ्चिदग्निं लौकिकं सन्निधौ लब्ध्वाआनयन्ति। ‘तमेव’ अग्निम् ‘उपसमाधाय' इन्धनादिना सन्धुक्ष्य।तदेतद् यथार्थमभिप्रेतम्। कथन्नाम? शालाग्नेस्तत्रैव, अनग्नेस्तु यमेव लब्धा आनयन्ति, तत्र—इति।

 ननु यमवाग्निं हरन्ति—इत्येतत् शक्यमवक्तुं, नित्यनैमित्तिककाम्यहोमार्थमेव हि सोऽग्निरुपादीयते, अथोच्यते कारणं वक्तव्यम्? उच्यते। 'सायमाहुत्युपक्रम एवात ऊर्द्धंगृह्येऽग्नौ होमो विधीयते”—इति सूत्रणात् सायमाहुतेः पूर्व्वमक्षभङ्गादौ जाते होमोऽयं विवाहाग्नौ न प्राप्नोति। तदर्थं 'यमेवाग्निं हरन्ति'—इति सूत्रितम्। ‘व्याहृतिभिः’ आज्येन स्रुवेण ‘हुत्वा'। “व्याहृतिभिरिति

वचनं परिसङ्ख्यानार्थम्। तेन क्षिप्रहोमः स्यात् न तन्त्रहोमः। एवञ्च न्यञ्चकरणपर्य्युक्षणे कृत्वा आज्यं संस्कृत्य समिधमाधाय प्रायश्चित्तार्थत्वात् व्याहृतिचतुष्टयं हुवा अनुपर्य्युक्षेत्"—इति भट्टभाष्यम्। ततश्च 'अन्यत्' अक्षादि 'द्रव्यं' आनीय, यऋतेचिदित्यनया ऋचा न साम्ना, ऋगधिकारात् साम्नेति चावचनात्। 'आज्यशेषेण होमावशिष्टेनाज्येन अभ्यञ्जेत् अभ्यञ्जयेत्—इत्यर्थः। क्वचित्तथैव पाठः। अभ्यञ्जनमिह स्रक्षणम्। अञ्जु व्यक्तिस्रक्षणगतिषु—इति स्मरणात्। अभ्युक्षणम्—इत्यसङ्गता वर्णना॥०॥३॥०॥

** वामदेव्यं गीत्वाऽऽरोहेत्॥४॥**

 वामदेव्यं नाम साम गीत्वा बधूसहितः पतिर्यानमारोहेत्। आरोहयेत्–इति पाठे बधूं यानमारोहयेत्—इत्यर्थः। ननु इदमवाच्यम् 'अपवृत्ते कर्म्मणि वामदेव्यगानम्'—इति सिद्धत्वात्। मैवम्। कर्म्मापवर्गविहिताद्वामदेव्यगानादपरस्यैव वामदेव्यगानस्यैतदर्थत्वात्। अन्ये त्वाहुः,—सिद्धस्यापि वामदेव्यगानस्य पुनरुपादानं क्रमार्थम् अन्यथा अनुपर्य्युक्षणान्त एव स्यात्—इति॥०॥४॥०॥

** प्राप्तेषु वामदेव्यम्॥५॥**

 बध्वा प्राप्तेषु पतिगृहेषु वामदेव्यं गायेत् पतिः। वामदेव्यं गीत्वा प्रवेशयेत्–इति रघुनन्दनवर्णनायां प्रमाणं नास्ति। बधूश्चेदानीमपि यानस्थितैव वर्त्तते, ब्राह्मण्यः खल्वेनां यानादवरोपयिष्यन्ति॥०॥५॥०॥

** गृहागतां पतिपुत्रशीलसम्पन्ना ब्राह्मण्योऽवरोप्यानडुहे चर्म्मण्युपवेशयन्ति—इह गावः प्रजायध्वमिति॥६॥**

 पतिगृहागतां बधूम्।गृहं याताम्—इति पाठेऽपि पतिगृहं प्राप्तामित्येक एवार्थः। पतिः, पुत्राः, शीलं ब्रह्मण्यतादि त्रयोदशविधं हारीतोक्तम्। एतैः सम्पन्नाः—अवियुक्ताः ब्राह्मण्यः, अवरोप्य यानादवतार्य्य, आनडुहे चर्म्मण्युपवेशयन्ति–इत्युक्तार्थम्। इह गाव इतिमन्त्रेण वरेण पठितेनेत्यर्थः॥०॥६॥०॥

** तस्याः कुमारमुपस्थ आदध्युः॥७॥**

 तस्या आनडुहे चर्म्मण्युपविष्टाया बध्वा उपस्थे उत्सङ्गे कुमारमकृतचूडं कञ्चिद्वालकमादध्युः स्थापयेयुः। ता एव ब्राह्मण्यः॥०॥७॥०॥

** तस्मै शकलोटानञ्जलावावपेयुः॥८॥**

 तस्मै—इति व्यत्ययेन षष्ठ्यर्थे चतुर्थो। तस्य बधूत्सङ्गोपविष्टस्यकुमारस्याञ्जलौ शकलोटान् आवपेयुर्दद्युस्ता एव ब्राह्मण्यः। आह। क हमे शकलोटा नाम? उच्यते। शके कर्दमे लोटन्ति—इति शकलोटाः शालूकान्यूच्यन्ते। तानि च कह्लारकुमुदनीलोत्पलमूलानि॥०॥८॥०॥

** फलानि वा॥९॥**

 फलानि वा चूतादीनि तस्याञ्जलावावपेयुः॥९॥०॥

** उत्थाप्य कुमारं ध्रुवा आज्याहुतीर्जुहोत्यष्टाविह धृतिरिति॥१०॥**

 बधूत्सङ्गादुत्थाप्य कुमारम्, 'सन्निधावुपवेश्य'—इति भट्टनारायणः। ध्रुवाः ध्रुवफलकाः। ध्रुवत्वं स्थिरत्वं वा बध्वाः पतिगृहे जन्यते आभिरित्याहुतयो ध्रुवा इत्युच्यन्ते। अथवा। ध्रुवाः आवश्यकाः। यद्यपि सर्व्वासामप्याहुतीनामावश्यकत्वमस्ति, तथापि स्वगृहागमनात् परं सूचितत्वात् श्वशुरगृहावस्थानपक्षे एता आहुतयो न प्राप्नुवन्ति, इति, तत्राप्यवश्यमासां होतव्यत्वार्थन्तदुपादानम्। 'आज्याहुतीर्जुहोति'—इत्युक्तार्थम्। कियत्यः पुनस्ताः? अष्टौ। कथं जुहोति? इह धृतिरित्यष्टभिर्मन्त्रैः। अष्टाविति किमर्थम्? आहुतीनामष्टत्वप्रज्ञापनार्थम्। इह धृतिरिति कतमे मन्त्राः इहाभिप्रेयन्ते, तन्नैवावधार्य्यते। तस्मादष्टाविति वचनं सुखेन तदवगमार्थम्। 'आम्नाये ह्यवमानत्वान्मन्त्रस्याहुतिद्वयमेकैकेन मन्त्रेण माभूदित्यष्टावित्युक्तम्'—इति भट्टभाष्यम्।

 तदत्र, इह धृतिः स्वाहा—इत्यादि प्रयोगः। ननु स्वाहायोगे चतुर्थी प्राप्नोति? सत्यं प्राप्नोति, आम्नायविरोधात्तु न क्रियते। चतुर्थ्यां हि कृतायाम्—इह धृतिः इत्याम्नाय उपरुध्येत। 'मन्त्रान्ते स्वाहाकारः'—इति च सूत्रयन्नाचार्य्यः समाम्नायपठितस्य मन्त्रस्य स्वाहाकारान्तत्वमेव विशेषो नान्यः कश्चिदिति दर्शयति। तथाच कर्म्मप्रदीपः।

“धृतिहोमे न प्रयुञ्ज्याद्गोनामसु तथाऽष्टसु।  

चतुर्थीमध्न्यइत्येतद्गोनाम्नि न हि हूयते”॥

 इति॥०॥१०॥०॥

** समाप्तासु समिधमाधाय यथावयसं गुरून् गोत्रेणाभिवाद्य यथार्थम्॥११॥**

 समाप्तासु—इति, समिधमाधाय—इति च, द्वयमपि क्रमार्थमुच्यते। कथन्नाम? समाप्तासु ध्रुवाहुतिषु अन्यास्वपि आज्यतन्त्रविहितास्वाहुतिषु समिधमाधायैव अभिवादयेत् न त्वनुपर्य्युक्षणादिकमपि कृत्वा।यथावयसं वससोऽनतिक्रमेण—यो योवयसा वृद्धस्तं तमित्यर्थः। गुरून् विद्यागुरुपितृमातृप्रभृतीन्।गोत्रेण अभिवाद्य—इत्युक्तार्थम्। तत्रापि प्रथमं विद्यागुरुमेवाभिवादयेत्। कुतः?

“लौकिकं वैदिकं वापि तथाऽऽध्यात्मिकमेवच।  
आददीत यतो ज्ञानं तं पूर्व्वमभिवादयेत्”॥

 इति।

“न चानिसृष्टो गुरुणा स्वान् गुरूनभिवादयेत्”।

 इति च स्मरणात्। पित्रोस्तु प्रथमं मातरमेव।

“सहस्रेण पितॄन् माता गौरवेणातिरिच्यते”।

 इति गौरवातिरेकस्मरणात्।

“उत्पादकब्रह्मदात्रोर्गरीयान् ब्रह्मदः पिता"।

 इति च गौरवातिरेकस्य गुरोः पितृभ्यामादितोऽभिवादनस्य

दर्शनात्। तस्मात् मातुर्गौरवातिरेकस्मरणं पोषणरक्षार्थम्—इतिमतमसङ्गतम्। अथ,—

“कृष्णोऽपि वसुदेवस्य पादौ जग्राह सत्वरम्।  
देवक्याश्चमहाबाहुर्बलदेवसहायवान्”।

 इति पौराणिकलिङ्गात् क्रमः कल्प्यताम्? उच्यते। कल्पनीयःक्रमः—इति सत्यम्। स च तावत् स्मार्त्तेनैव लिङ्गेन कल्पयितुमुचितः। न तु एतदनादृत्य पौराणिकेन लिङ्गेन। कस्मात्?स्मृतेर्बलवत्त्वात्, विशेषतस्तु मनुस्मृतेः। 'भगवानपि सर्व्वात्मा’—इत्युपक्रम्य—

“ननाम दण्डवद्भूमौ मातरं पितरन्तथा”।

 इति पुराणान्तरगतेन लिङ्गेन सत्प्रतिपक्षितत्वाच्च।

“मातरं पितरञ्चोभौ दृष्ट्वा पुत्रस्तु धर्म्मवित्।  
प्रणम्य मातरं पश्चात् पितरं प्रणमेद्गुरुम्”।

 इति पुराण एव प्रथमं मातुः प्रणामाभिधानाच्च।तस्मात्—पितुरादौ पादग्रहणं ततो मातुः—इति तत्त्वकारमतमसङ्गतम्। यथार्थम्—इति कर्म्मणःपरिसमाप्तिरुच्यते। तेनानुपर्य्युक्षणादि तन्त्रमिदानींसमापयेत्। दक्षिणा चानादेशात् पूर्णपात्रादिकास्यात्॥०॥११॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये द्वितीयप्रपाठकस्य चतुर्थी खण्डिका॥०॥

————



**गोभिलीयगृह्यसूत्रे**  

**द्वितीयप्रपाठके पञ्चमी खण्डिका।  
![](../books_images/U-IMG-1708240180Screenshotfrom2024-02-1812-39-24.png)**

 अथातश्चतुर्थीकर्म्म॥१॥

 अथेति पूर्व्वप्रकृतार्थम्। अथ विवाहरात्रेर्या चतुर्थीरात्रिःतस्यां कर्म्म चतुर्थीकर्म, वर्त्तिष्यते—इति सूत्रशेषः। अथ, सन्निहिततरधृतिहोममेवापेक्ष्य चतुर्थीकथं न स्यात्? तर्हि अथशब्दोऽनर्थकःस्यात् सन्निधानादेव तदवगतेः। तस्मादथेति विवाहस्यपरामर्शः। चतुर्थी—इति स्त्रीलिङ्गनिर्देशाच्च चतुर्थीरात्रिरित्यवगम्यते। इतरथा चतुर्थकर्म्मेति निर्देशः स्यात्।

“विवाहे चैव निर्वृत्ते चतुर्थेऽहनि रात्रिषु।  
एकत्वमागता भर्त्तुःपिण्डे गोत्रे च सूतके”।

 इति।

“चतुर्थीहोममन्त्रेण त्वङ्मांसहृदयेन्द्रियैः।  
भर्त्रासंयुज्यते पत्नी तद्गोत्रा तेन सा भवेत्”।

 इति चानयोर्व्वचनयोस्तात्पर्य्यपर्य्यालोचनयाऽप्येतदवगम्यते।कथम्? इत्थम्। अत्रखल्वेकस्मिन् वचने चतुर्थेऽहनि रात्रौगोत्रैक्यमनुशिष्यते। अन्यस्मिंस्तु तस्य चतुर्थीहोममन्त्रफलत्वम्।तस्मादनुमिनुमः,—विवाहाच्चतुर्थदिने रात्रावचं होमः—इति। एवंखल्वत्र रात्रेरपेक्षा दृष्टार्था भवति। अन्यथा अदृष्टार्थत्वमस्याः कल्पनीयम्। तच्चानिष्टम्।

 अतःशब्दो हेत्वर्थः। यस्मादेतस्मिन् कर्मण्यकृते याऽस्याः पापीलक्ष्मीः–इत्यादयो दोषाः शरीरादस्या नापयन्ति, अतः एतस्मात्कारणात् इदमवश्यं कर्त्तव्यम्—इत्यर्थः॥०॥१॥०॥

** अग्निमुपसमाधाय प्रायश्चित्ताज्याहुतीर्जुहोति अग्नेप्रायश्चित्त इति चतुः॥२॥**

 अग्निमुपसमाधाय—इत्युक्तार्थम्। प्रायश्चित्तलिङ्गैर्मन्त्रैराज्याहुतयः प्रायश्चित्ताज्याहुतयः, ताः जुहोति, अग्ने प्रायश्चित्ते—इतिमन्त्रेण। किं सकृत्? न। कति तर्हि? चतुः। अत्र, चतुरितिवीप्सितमवगन्तव्यम्। तत्र हेतुं वक्ष्यामः॥०॥२॥०॥

 किं समाम्नायपठितमेव अग्ने प्रायश्चित्ते—इति मन्त्रमविशेषेणअभ्यस्यचतुश्चतुर्होतव्यम्? न। कथन्तर्हि? उच्यते। प्रथमातावदाहुतिर्यथापठितेनैव मन्त्रेण होतव्या। अन्यासु पुनराहुतिषु—

** अग्नेः स्थाने वायु-चन्द्र-सूर्य्याः॥३॥**

 क्रमशः प्रयोक्तव्याः—इति सूत्रशेषः। समाम्नायपाठादेतावानेवविशेषः न पुनरपरः कोऽपि। कुतः? प्रथमस्यैव मन्त्रस्याग्निपदस्थाने वायु-चन्द्र-सूर्य्यपदप्रक्षेपमात्रेणाभ्यासोपदेशात्। तस्मात्,चतसृष्वप्याहुतिषु पापी लक्ष्मीः,—इति पदमेव स्यात्॥०॥३॥

** समस्य पञ्चमीं बहुवदूह्य॥४॥**

 समस्य अग्नि-वायु-चन्द्र-सूर्य्याः—इत्युच्चार्य्य, बहुवदूह्य प्रायश्चित्तयो यूयम्—इत्येवमादि बहुवचनमूहित्वा पञ्चमीमाहुतिं

जुहोति। अयमपि सूत्रितविशेषमात्रेण प्रथमस्यैव अग्ने प्रायश्चित्ते—इत्यादिमन्त्रस्याभ्यासोपदेशः। तेनात्रापि पापी लक्ष्मीः—इति पदमेव स्यात्। अत्रापि, पञ्चर्मीपञ्चमीम्—इति वीसा बोद्धव्या।

 अत्र किञ्चिद्वक्तव्यमस्ति। पद्यमानमन्त्रकाण्डे प्रायश्चित्ताज्याहुतिलिङ्गाः पञ्च मन्त्राः पठ्यन्ते। तत्र, “अग्नेप्रायश्चित्ते त्वं देवानां प्रायश्चित्तिरसि ब्राह्मणस्त्वा नाथकाम उपधावामि याऽस्याः पापीलक्ष्मीस्तनूस्तामस्या अपजहि”—इति प्रथमो मन्त्रः। “वायो प्रायश्चित्ते त्वं देवानां प्रायश्चित्तिरसि ब्राह्मणस्त्वा नाथकाम–उपधावामि याऽस्याः पतिघ्नीतनूस्तामस्या अपजहि"—इति द्वितीयो मन्त्रः। “चन्द्र प्रायश्चित्ते त्वं देवानां प्रायश्चित्तिरसि ब्राह्मणस्त्वा नाथकाम उपधावामि याऽस्याः अपुत्र्या तनूस्तामस्या अपजहि”—इति तृतीयो मन्त्रः। “सूर्य्य प्रायश्चित्ते त्वं देवानां प्रायश्चित्तिरसिब्राह्मणस्त्वा नाथकाम उपधावामि याऽस्याअपसव्या तनूस्तामस्या अपजहि”—इति चतुर्थो मन्त्रः। “अग्नि-वायु-चन्द्र-सूर्य्याःप्रायश्चित्तयो यूयं देवानां प्रायश्चित्तयः स्थ ब्राह्मणो वोनाथकाम उपधावामि यास्याःपापीलक्ष्मीः पतिघ्नी अपुत्र्या अपसव्या तनूस्तामस्या अपहत"—इति पञ्चमो मन्त्रः। एवन्तावत् पञ्चमन्त्राः पठ्यन्ते।

 तत्राचार्य्येण प्रथमेनैव मन्त्रेण पञ्च आहुतयः सूत्रिताः। प्रथमा तावदाहुतिर्यथापठितेनैव मन्त्रेण होतव्या। 'अग्ने’—इत्यस्य स्थाने, 'वायो'—इत्युक्त्वातेनैव द्वितीया, 'चन्द्र'—इत्युक्त्वातेनैव तृतीया, 'सूर्य'—इत्युक्त्वा तेनैव चतुर्थी, 'अग्नि-वायु-चन्द्र-सूर्य्याः'—इत्युच्चार्य्य

बहुवदूहित्वा तेनैव पञ्चमी। एवं प्रथमपठितेनैव मन्त्रेण पञ्च मन्त्राः सम्पद्यन्ते, पञ्च चाहुतयोभवन्ति। अत्रमन्त्रपञ्चकएव पापी लक्ष्मीः—इति पदं स्यात्। सूत्रितविशेषमात्रेण प्रथमपठितस्यैव मन्त्रस्याभ्यासोपदेशात्—इत्यवोचाम।

 तत्र च, प्रथमपठितमन्त्रस्य अग्निपदस्थाने एकैकशो वायु-चन्द्र-सूर्य्यपदप्रक्षेपेण ये चत्वारो मन्त्राः सम्पद्यन्ते, याश्च चतस्र आहुतयो भवन्ति, तेषां चतुर्णां चतुर्धा अभ्यास कर्त्तव्यः। कुतः? चतुश्चतुरिति वीप्साबलात्। तत्र, चतुर्णां मन्त्राणां चतुर्थेचत्वारो मन्त्राः चतुर्भिर्गुणिताः षोड़श सम्पद्यन्ते। आहुतयोऽपि षोड़शैव भवन्ति। एवं समस्ताग्नि-वायु-चन्द्र-सूर्य्यपदवान् बहुवचनान्तः पञ्चमोऽपि मन्त्रः चतुर्धैवाभ्यसितव्यः, पञ्चमीं पञ्चमीमिति वीप्साबलादेव। एवञ्च समस्ताम्न्यादिपदवन्तो बहुवचनान्ता अपि मन्त्राश्चत्वार एव सम्पद्यन्ते। आहुतयश्च चतस्रो भवन्ति। एवं मिलित्वा प्रयोगकाले विंशतिर्मन्त्राः, विंशतिश्चाहुतयः सम्पद्यन्ते। तथाच "व्यस्तस्य चतुष्टयस्यसमस्तस्य चैकस्य चतुर्धा आवृत्तिः सिद्धा"—इति नारायणोपाध्यायाः।

 तदेवं चत्वारि मन्त्रपञ्चकानि भवन्ति। समस्य पञ्चमीम्—इति सर्व्वेषामेव बहुवचनान्तमन्त्राणां पञ्चमीत्वानुरोधात्। तत्र प्रथमं मन्त्रपञ्चकं यथा पठितव्यं, तथा पुरस्तादस्माभिर्दर्शितम्। उत्तरपञ्चकत्रयेऽपि प्रथमपञ्चकमन्त्रा एवाभ्यसितव्याः। तत्र द्वितीयपञ्चके पापी लक्ष्मीः—इति पदस्थाने पतिघ्नी—इति पठितव्यम्। अयमेव विशेषः, अन्यत् सर्व्वंपूर्व्ववत्। एवं तृतीयपञ्चके तत्रैव स्थाने,

'अपुत्र्या'—इति, चतुर्थपञ्चके तत्रैव स्थाने 'अपसव्या'—इतिविशेषः। सर्व्वमन्यत् पूर्व्ववदेव। कुतः पुनः पतिघ्न्यादिपदप्रयोगोवर्ण्यते? न खल्वेतत् सूत्रितम्। उच्यते। मन्त्रसमाम्नायेपतिघ्न्यादिपदपाठबलादेवमुन्नीयते। अन्यथा तत्रमन्त्रपञ्चकपाठोऽनर्थक एव स्यात्। प्रथमपठितेनैव मन्त्रेण पञ्चमन्त्राणांसूत्रितत्वात्। तस्मात् द्वितीय-तृतीय-चतुर्थमन्त्रपाठः, तत्तत्पञ्चकेपतिघ्न्यादिपदप्रक्षेपप्रज्ञापनार्थः। पञ्चममन्त्रपाठस्तु समस्ताघ्न्यादिपदवति मन्त्रे एकैकशः पापीलक्ष्म्यादिप्रत्येकपदपाठसूचनार्थः।तदेतत् सर्व्वंकर्मप्रदीपकृता कात्यायनेन स्पष्टीकृतम्।

“मन्त्राम्नायेऽग्न इत्येतत् पञ्चकं लाघवार्थिभिः।  
पठ्यते, तत्प्रयोगे स्यात् मन्त्राणामेव विंशतिः।  
अग्नेःस्थाने वायु-चन्द्र-सूर्य्या बहुवदूह्य च।  
समस्य पञ्चमीं सूत्रे चतुश्चतुरिति श्रुतेः।  
प्रथमे पञ्चके पापीलक्ष्मीरिति पदं भवेत्।  
अपि पञ्चसु मन्त्रेषु इति मन्त्रविदो विदुः।  
द्वितीये तु पतिघ्नीस्यादपुत्र्येति तृतीयके।  
चतुर्थे त्वपसव्येति इदमाहुतिविंशकम्”।

 इति। “यद्यपि, सूत्रे वीप्सा न श्रूयते, तथापि कल्प्या।अन्यथा पापीलक्ष्मीपदावृत्त्या व्यस्तसमस्ताः पञ्चैवाहुतयः स्युः। तदा चाम्नायपठितस्यवायो इत्यादिमन्त्रचतुष्टयस्य बधूदोषोपशमनार्थस्य प्रायश्चित्ताङ्गास्य बाधापत्तिः। आम्नायपठितस्य समस्ताम्न्यादियुतस्य पञ्चमस्यापि, पापीलक्ष्मीः—इत्याद्येकैकपदव्याहारेण

वीप्सापक्षे अनुरोधात्"—इति नारायणोपाध्यायाः। व्याख्यानान्तराणि परेषां न दूषितानि ग्रन्थगौरवभयात्॥०॥४॥०॥

** आहुतेराहुतेस्तु सम्पातमुदपात्रेऽवनयेत्॥५॥**

 कृतभाष्यमेतत्॥०॥५॥०॥

** तेनैनांसकेशनखामभ्यज्य ह्रासयित्वाऽऽप्लावयन्ति॥६॥**

 तेन उदकपात्रस्यसम्पाताज्येन एनां बधूं, सकेशनखांसह केशैश्चनखैश्चवर्त्तमानाम्, अभ्यज्य स्रक्षयित्वा, ह्रासयित्वाउद्धर्त्तनादिनातदभ्यञ्जनमपनीश्च। अथवा। ह्रासतिर्गतिकर्म्मा। तस्मात् प्रदेशात् प्रदेशमन्यं गमयित्वा। क्रामयित्वा—इति पाठे व्यक्त एवायमर्थः। वस्तुतस्तु, उद्वर्त्तनं नखरोमच्छेदनं मेखलायाः संमनञ्च ह्रासनमुच्यते। कथं ज्ञायते?

“उद्वर्त्तनं नखच्छेदो रोमच्छेदनमेवच।  
स्रंसनंमेखलायाश्च ह्रासनानि विदुर्बुधाः"॥

 इति गृह्यासंग्रहवचनात्। एतदविद्वांसएव 'क्रामयित्वा'—इति पठन्ति। आप्लावयन्ति स्नापयन्ति। बहुवचनादनियतः कर्त्ता। अत्र चतुर्थीकर्म्मणः परिसमाप्तिः॥०॥६॥०॥

** ऊर्द्ध्वंत्रिरात्रात् सम्भव इत्येके॥७॥**

 प्रक्ततात् त्रिरात्रादूर्द्ध्वंपरतः, सम्भवत्यमेन—इति सम्भवः सम्भोगःव्यवायः कर्त्तव्यः—इत्येके प्राचार्या मन्यन्ते। अथ, सूत्रमिदंशक्यमवक्तुम्, सम्भवस्य रागत एव प्राप्तेः। विवाहात् प्रभृति

त्रिरात्रं ब्रह्मचर्य्यविधानाच्च तदूर्द्ध्वं ब्रह्मचर्य्यनियमाभावस्यावगतेः।उच्यते। उपरिष्टात् स्नातकव्रतेषु सूत्रयिष्यति—“नाजातलोम्न्या सहोपहासमिच्छेत्”—इति, तदपवादार्थमिदमुच्यते। कथन्नाम?यद्यजातलोम्न्येवातीव पुरुषोपभोगाभिलाषिणी भवति, तर्हित्रिरात्रादूर्द्धं तद्रक्षार्थं सम्भवितव्यम्। अपि च। ऋतुकालादन्यत्ररागमात्राधीनत्वात् सम्भवस्य स्त्रीणां तदभिलाषेऽपि पुंसो रागाभावादकरणमपि प्राप्नोति। तदनेन निरस्यते। अन्यथा खल्वभिन्नाषपरवशा कदाचिदकार्य्यमपि कुर्य्यात्। तस्माद्विनाऽपि ऋतुकालं स्त्रीणां रक्षार्थं सम्भवितव्यम्—इति। रक्षणं खल्वासामवश्यमेव कर्त्तव्यम्। अकुर्व्वतो दोषश्रवणात्। तथा च मनुः।

“सूक्ष्मेभ्योऽपि प्रसङ्गेभ्यः स्त्रियो रक्ष्या विशेषतः।  
द्वयोर्हि कुलयोः शोकमावहेयुररक्षिताः”।

 इति। सोऽयं रक्षणोपायः सम्भवोऽपि नियम्यते। तथाच स्मरणम्।

“यथाकामी भवेद्वापि स्त्रीणां वरमनुस्मरन्।  
स्वदारनिरतश्चैव स्त्रियो रक्ष्या यतः स्मृताः”।

 इति।

“ऋतुकालाभिगमनं कार्य्यं पुंसा प्रयत्नतः।  
सदैव वा, पर्व्ववर्ज्जंस्त्रीणामभिमतं हि यत्”।

 इति चैवमादि॥०॥७॥०॥

** यदर्त्तुमतीभवत्युपरतशोणिता तदा सम्भवकालः॥८॥**

 यदा ऋतुमतीभवति। ऋतुर्नाम गर्भधारणयोग्यावस्थोपलक्षितः कालविशेषः। स च शोणितनिःसरणादारभ्य षोड़शाहोरात्रात्मकः। तदाह मनुः।

“ऋतुः स्वाभाविकः स्त्रीणां रात्रयः षोड़श स्मृताः”।

 इति। किम् ऋतुमत्यां सत्यामेव सम्भवकालः? न। कदातर्हि? यदा उपरतशोणिता अपगतरक्तयोनिद्वारा भवति तदासम्भवकालः पर्व्ववर्जम्। कुतः? “पर्व्ववर्जंव्रजेदृतौ"—इति स्मरणात्। अयमप्यकरणे दोषश्रवणान्नियम एव। तथाच स्मृत्यन्तरम्।

"ऋतुमतीन्तु यो भार्य्यां सन्निधौ नोपगच्छति।  
अवाप्नोति स मन्दात्मा भ्रूणहत्यामृतावृतौ”।

 इति। यच्च वर्णयन्ति—

"ऋतौ तु गर्भशङ्गित्वात् स्नानं मैथुनिनः स्मृतम्।  
अनृतौ तु सदा कार्य्यं शौचं मुत्रपुरीषवत्”॥

 इत्यनृतौ मैथुनिनः शौचविशेषोपदेशान्नेयं परिसंख्या, अपि तुनियममोऽयम्—इति। तदसङ्गतम्। अस्पृश्यस्पर्शनादिवत् यदृच्छोपनतमैथुनानुवादेन तस्य कृतार्थत्वात्। तस्मादस्मदुक्तादेवहेतोर्नियमः। नेयं परिसंख्या भवितुमर्हति। निषेधरूपत्वात्तस्याः। यथाऽऽहुः।

"अन्यार्थश्रूयमाणा च याऽन्यार्थप्रतिषेधिका।  
परिसंख्या तु साज्ञेया यथा प्रोक्षितभोजनम्"॥

 इति। तथात्वे 'सदैव वा'—इत्यादिस्मृत्यन्तरविरोधापत्तेः।प्रकरणे दोषश्रवणानुपपत्तेश्च। दोषत्रयदुष्टा च सान खल्वाश्रयितुमुचिता सम्भवन्त्यां गतौ। तथाचोक्तम्।

“श्रुतार्थस्य परित्यागादश्रुतार्थस्य कल्पनात्।  
प्राप्तस्य बाधादित्येवं परिसंख्या त्रिदोषिका”॥

 इति। विधिस्तावदसौन भवत्येव। स्वरसतः प्राप्तत्वात्।अत्यन्ताप्राप्तविषयो हि सः। तथाचाहुः।

“विधिर्विधायकं वाक्यं चोदनार्थं प्रवर्त्तकम्।  
अत्यन्ताप्राप्तविषयं कर्त्तव्यास्त्वष्टका यथा”॥

 इति। तस्माद्व्यतिरेके दोषश्रवणादावश्यकत्वावगतेर्नियम एवायम्। तथाचोक्तम्।

"स्वरुच्या क्रियमाणे तु यत्रावश्यं क्रिया क्वचित्।  
नियमः सोऽत्र विज्ञेयः श्राद्धे मांसाशनं यथा”॥

 इति॥०॥८॥०॥

** दक्षिणेन पाणिनोपस्थमभिमृशेद्विष्णुर्योनिंकल्पयत्वित्येतयर्च्चागर्भं धेहि शिनीवालीति च॥९॥**

 कुत्सितप्रदेशानां सव्येनैव पाणिना कृत्योपदेशात् प्रदेशस्यचास्य कुत्सितत्वात् सव्येनैवायमभिमर्शः स्यादिति दक्षिणेनेत्याह। दक्षिणेन पाणिना उपस्थंयोनिमभिमृशेत् स्पृशेत् विष्णुर्योनिमित्येतथा ऋचा गर्भं धेहीत्येतया च। पृथङ्निर्देशात् पृथगेव स्पर्शः। स खल्वयं स्पर्शोमन्त्रपाठसमकालमेव स्यात्। कुतः? उत्तरसूत्रात्। अतएव, उपस्थं स्पृशन् जपति—इतिभवदेवभट्टोऽप्याहस्म। तस्मात्, मन्त्रपाठानन्तरं स्पर्शः—इति रघुनन्दनमतमसङ्गतम्॥०॥९॥०॥

** समाप्यर्चौ सम्भवतः॥१०॥**

 ऋजुरक्षरार्थः। ननु, समाप्यर्च्चौ—इति शक्यमवक्तुम्।उच्यते। 'समाप्य सम्भवत—एव नेतरत् किमपि कुर्य्यात्। इतरथा कर्म्मापवर्गविहितं वामदेव्यगानमत्र स्यात्'—इति भट्टनारायणः। नैतत् सारम्। कुतः? यतो न खल्वभिमर्शोऽत्र कर्म्म, येन तदन्ते कर्म्मापवर्गविहितं वामदेव्यगानं प्रसज्येत। किन्तर्हि? सम्भवः—इति ब्रूमः। कस्मात्? तथैवोपक्रमात्। अतः सूत्राच्च। तत् कुत एवेदानींवामदेव्यगानं प्रमज्येत, येन तन्निरासार्थमेतत् सूत्रितमुच्यते। सम्भवात् परतः खल्वेतत् स्यात्। “गर्भाधानवदुपेतो ब्रह्मगर्भंसन्दधाति"—इति शास्त्रान्तरमपि, गर्भाधानविधिना; विष्णुर्योनिं कल्पयत्वित्यादिना, उपेतः स्त्रियमुपगतः—इति सम्भवादन्यदावृदिति दर्शयति। तस्मात्, दर्शारम्भणीययोरिव कालार्थं वचनं वर्णनीयम्। कथन्नाम? ऋचौ समाप्य सम्भवत एव न पुनरन्तरा किञ्चिदन्यत् कुर्य्यात्—इति। तेन पूर्व्वत्र सूत्रितोऽभिमर्शोऽपि ऋचोः परतो न स्यात्, किन्तु तत्पाठसमकालमेव—इति सिध्यति। यत्तु तत्त्वकारेण, ऋचोरन्ते स्पर्शं व्याख्यायापि, ऋचौ ममाप्यैव संयोगं कुरुतः न मध्ये—इति वर्णितम्। तदप्यसङ्गतम्। न हि तन्मते ऋचोरनन्तरभाविनोऽभिमर्शादपि पराचीनस्य सम्भवस्य ऋचोर्मध्ये प्रसङ्गः शक्यते वक्तुं, येन तन्निरासार्थं ममाप्यैव—इति नियमनमर्थवत्। तस्मादस्मदुक्तैवावधारणा।

 तदस्य गर्भाधानस्य पुरस्ताच्चोपरिष्टाच्च महाव्याहृतिभिर्होतव्यम्। कस्मात्?

“अग्नेऽस्तु मारुतजो नाम गर्भाधाने विधीयते"।

 इति गृह्यासंग्रहोक्तस्याग्नेरर्थवत्तोपपत्तेः। यत्र यत्र खल्वग्निरुच्यते न होमः, तत्र तत्रैवमवोचाम, “आज्याहुतिष्वनादेशे पुरस्ताच्चोपरिष्टाच्च महाव्याहृतिभिर्होमः”—इत्यत्र। तदत्र पूर्णाहुतिर्नकर्त्तव्या। कुतः?

“विवाहे व्रतबन्धे च शालायां चौलकर्म्मणि।  
गर्भाधानादिसंस्कारे पूर्णाहुतिं न कारयेत्”॥

 इति स्मरणात्। केचिदत्र,—

“विवाहादिः कर्म्मगणो य उक्तो-  
गर्भाधानंशुश्रुम यस्य चान्ते।  
विवाहादावेकमेवात्र कुर्य्यात्  
श्राद्धं नादौ कर्म्मणः कर्म्मणः स्यात्"॥

 इति कर्म्मप्रदीपवचनं पश्यन्तः श्राद्धं निषेधन्ति। तदसङ्गतम्।यतो न खल्वेतत् गर्भाधाने श्राद्धं निषेधति। कुत्र तर्हि? गर्भाधानादर्व्वाचीनेषु विवाहादिषु प्रत्येकम्—इति ब्रूमः। कुतः?यस्य कर्म्मगणस्यान्ते गर्भाधानं शुश्रुम—इति गणाद्बहिर्भूतस्यैवगर्भाधानस्य गणलक्षणत्वावगतेः। तुकारार्थेन चकारेण तस्य गणबाह्यत्वप्रज्ञापनाच्च। ननु यथा विवाहो गणान्तर्भूतएव तदादित्वलक्षणः, तथा गर्भाधानमपि तथैवान्तलक्षणमस्तु। नैष दोषः।उक्तादेवहेतोस्तस्य गणबाह्यत्वप्रतिपत्तेः। वैयधिकरण्येन चोपदेशात्।यस्यान्ते गर्भाधानं शुश्रुम—इति वैयधिकरण्येनोपदिश्यते। तेनावगच्छामः, गणाद् वहिर्भूतमेव सद्गर्भाधानं तदन्तलक्षणम्—इति।

शुश्रुम—इति करणाच्च गर्भाधानस्य गणान्ते श्रवणमेव परं, नपुनरिदमपि तदन्तर्गतम्,—इति दर्शयति। सन्दिग्धश्च शास्त्रार्थःशास्त्रान्तरादवधार्य्यते। स्फुटमत्र शास्त्रान्तरेषु श्राद्धमुपलभ्यते।

“निषेककाले सोमे च सीमन्तोन्नयने तथा।  
इष्टौ पुंसवने चैव श्राद्धं कर्माङ्गमेवच”।

 इति।

“जन्मन्यथोपनयने विवाहे पुत्रकन्ययोः।  
पितृन्नान्दीमुखान्नाम तर्पयेद्विधिपूर्व्वकम्।  
देवव्रतेषु चाधानयज्ञपुंसवनेषु च।  
नवान्नभोजने स्नाने ऊढ़ायाःप्रथमार्त्तवे”।

 इति चैवमादौ बहुलम्।यच्चोक्तं तत्त्वकारेण। अन्तशब्दोऽत्रगणस्यावयवार्थः दशान्तः पट इति वत्। समीपार्थत्वे उपलक्षणंस्यात्। ततश्च विशेषणत्वोपलक्षणत्वसन्देहे विशेषणत्वेन ग्रहणंकार्य्यान्वितत्वात्। गर्भाधाने श्राद्धविधायकं वचनं छन्दोगेतरविषयमिति। तदसमीचीनम्। सिद्धे हि श्राद्धविधायकवचनस्यछन्दोगेतरविषयत्वेऽन्तशन्दोऽवयवार्थः स्यात्, सिद्धे चावयवार्थत्वेअन्तशब्दस्य श्राद्धविधायकवचनं छन्दोगेतरविषयमित्यन्योन्याश्रयापत्तेः। स्मृत्यर्थसन्देहे स्मृत्यन्तरसंवादादेवार्थनिर्णय इति च सएवाह। तत्कथमत्रैवं ब्रवीतीति न खल्वधिगच्छामि।

 'गर्भसंस्कारश्चायं गर्भाधानाख्यः पात्रद्वारेण स्यात्। ततश्च,सकृत्संस्कृते स्त्रीद्रव्ये यो यो गर्भ उत्पद्यते, स स संस्कृत एवभवति। तस्मात् सकृदेव स्यान्न प्रतिगर्भमपि। एवं पुंसवनसीमन्तोन्नयनयोरपि द्रष्टव्यम्'—इति भट्टनारायणप्रभृतयः। 'त्रयोऽप्यमीसंस्काराः प्रतिगर्भमावर्त्तन्ते, अन्यथा परेषां गर्भाणामसंस्कारः स्यात्'—इति कर्कोपाध्यायाः। गर्भाधानं प्रतिगर्भमावर्त्तते नपुंसवनसीमन्तोन्नयने—इति विज्ञानेश्वरः। सीमन्तोन्नयनं प्रतिगर्भंनावर्त्तते, गर्भाधानपुंसवने आवर्तेतेएव—इति शूलपाणिगार्ग्यनारायणप्रभृतयः। किं पुनरत्र युक्तम्? गर्भाधानपुंसवनयोःप्रतिगर्भमावृत्तिर्न सीमन्तकरणस्य—इति ब्रूमः। कुतः पुनरियमवधारणा? परतो वक्ष्यामः। गर्भाधानमपि प्रतिगर्भं नावर्त्तते—इति तु विप्रतिषिद्धमेव। सम्भवरूपत्वादस्य। तदन्तरेण गर्भसंस्थितेरेवाभावात्। प्रतिऋतु खल्वेतदावर्त्तते। 'ऋतावृतौ'—इतिस्मरणात्। अभिमर्शः ह्यावृदित्यवोचाम। परमन्वाहार्य्यश्राद्धस्यनावृत्तिः।

“असकृद्यानि कर्म्मणि क्रियेरन् कर्म्मकारिणा।  
प्रतिप्रयोगं नैव स्युर्मातरः श्राद्धमेवच”।

 इति कर्म्मप्रदीपवचनात्। प्रतिमासकर्त्तव्यदर्शपौर्णमासादीनामिव प्रतिऋतुकर्त्तव्यगर्भाधानस्याप्यविशेषात्। 'उढ़ायाः प्रथमार्त्तवे'—इवि वचनाच्च॥०॥१०॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये द्वितीयप्रपाठकस्य पञ्चमी खण्डिका॥०॥

————

**गोभिलीयगृह्यसूत्रे**  

द्वितीयप्रपाठके षष्ठीखण्डिका।  
![](../books_images/U-IMG-1708251379Screenshotfrom2024-02-1815-46-08.png)

 गर्भाधानानन्तरं पुंसवनमुपदिशन्निदमाह—

** तृतीयस्य गर्भमासस्यादिसदेशे पुंसवनस्य कालः॥१॥**

 गर्भो यस्मिन् मासि जायते सोऽयं गर्भमासः। तस्य यस्तृतीयोमासः।संबन्धलक्षणा षष्ठी। तृतीयो यो गर्भमासः—गर्भादारभ्ययस्तृतीयोमासः—इति वा व्याख्येयम्। तदस्य आदिसदेशे आदिसमीपप्रदेशे प्रथमे तृतीयभागे—इत्येतत्। 'आदिमदश'—इतिपाठान्तरम्। तदा व्यक्त एवायमर्थः। एतस्मिन् काले यत् पुण्यमहः,तत् पुंसवनस्य कालः।पुमान् सूयते येन कर्म्मणा तदिदं पुंसवनमितिगर्भसंस्कारकर्म्मविशेषस्य नामधेयम्। अनेन हि कर्म्मणा अव्यक्तलिङ्गंगर्भं पुमांसं करोति। 'पुंसवनात् पुंसीकरोति'—इति स्मरणात्।यदि पुनर्दैवान्मानुषाद्वा कुतश्चिदन्तरायात् यथोक्तकालोऽतिपतति,तदा कालान्तरे प्रायश्चित्तं कृत्वा करणीयम्। तथाच कर्मप्रदीपः।

“देवतानां विपर्य्यासेजुहोतिषु कथं भवेत्।  
सर्व्वप्रायश्चित्तं हुत्वा क्रमेण जुहुयात् पुनः॥  
संस्कारा अतिपत्येरन् स्वकालाच्चेत् कथञ्चन।  
हुत्वैतदेव कर्त्तव्या ये तूपनयनादधः”॥

 इति। उपनयनादधः—इति करणात् चूड़ाकरणपर्य्यन्तमेवसर्व्वप्रायश्चित्तहोमः प्रायश्चित्तम्। उपनयनातिपाते तु व्रात्यस्तोमः शास्त्रान्तरे पठ्यते, स एव प्रायश्चित्तं दोषगुरुत्वात्—इत्यभिप्रायः॥०॥१॥०॥

** प्रातः सशिरस्काऽऽप्लुतोदगग्रेषु दर्भेषु[^9], पश्चादग्नेरुदगग्रेषु दर्भेषु प्राच्युपविशति॥२॥**

[^9]: "इत्थमेव सर्व्वत्र पाठः । संस्कारतत्त्वे तु अत्र 'उदगग्रेषु दर्भेषु' - इतिन दृश्यते ।"

 प्रातः उदयसन्निधौ। अन्यथा 'प्रागावर्त्तनात्'—इति प्राप्तत्वात्पुनरुक्तत्वापत्तेः। तथाच स्मरन्ति। "प्रातःकालोमुहूर्तांस्त्रीन्”—इति। 'उदगग्रेषु दर्भेषु' उपविश्य 'सशिरस्काऽऽप्लुता' सती, वधूः‘पश्चादग्नेरुदगग्रेषु दर्भेषु’ ‘प्राची' प्राङ्मुखी 'उपविशति',—दक्षिणतः पाणिग्राहस्य। कस्मात्? "दक्षिणतः पाणिग्राहस्योपविशति”–इति दर्शनात्॥०॥२॥०॥

 उपविष्टायां खल्वस्यां महाव्याहृतिहोमान्तं कृत्वा—

** पश्चात् पतिरवस्थाय दक्षिणेन पाणिना दक्षिणमंसमन्ववमृश्यानन्तर्हितं नाभिदेशमभिमृशेत् पुमांसौ मित्रावरुणावित्येतयर्च्चा॥३॥**

 ‘पश्चात्' पृष्ठदेशे ‘पतिरवस्थाय' प्राङ्मुख ऊर्द्धःस्थित्वा, 'दक्षिणेन पाणिना' बध्वाः ‘दक्षिणमंसं' 'अन्ववमृश्य' स्पृष्ट्वा, 'अनन्तर्हितम्' अव्यवहितं वस्त्राद्यनाच्छादितम्,—इत्येतत्। 'नाभिदेशम्''अभिमृशेत्' स्पृशेत्, पुमांसावितिमन्त्रेण। तूष्णीमंमस्याभिमर्शनंमन्त्रेण नाभिदेशस्य—इति भट्टनारायणप्रभृतयः। वस्तुतस्तु मन्त्रानादेशे व्याहृतयः प्रयोक्तव्या भवन्ति। तथाच गृह्यासंग्रहः।

“यत्र मन्त्रा न विद्यन्ते व्याहृतीस्तत्र योजयेत्।  
मन्त्राणामेवचादेशे मन्त्रात् कर्म्म समाचरेत्”।

 इति। चरुश्रपणादिकमेवतूष्णीं कर्त्तव्यम्। तदप्याह स एव।

“इध्मःसन्नहनादानं चरुश्रपणमेवच।  
तूष्णीमेतानि कुर्व्वीत समस्तञ्चेध्ममाददेत्”।

 इति। तस्मात् व्याहृतिभिरंसस्याभिमर्शनं मन्त्रेण नाभिदेशस्येत्यादरणीयम्॥०॥३॥०॥

** अथ यथार्थम्॥४॥**

 अथानन्तरं यथार्थम्—इति कर्म्मणः परिसमाप्तिरुच्यते।तन्त्रसमापनमत्र कर्त्तव्यम्। दक्षिणा चानुपदेशात् पूर्णपात्रादिकाम्यात्। एवमन्यत्र॥०॥४॥०॥

** अथापरम्॥५॥**

 अथैतस्मात् पुंसवनकर्म्मणोऽनन्तरम्, अपरमन्यत् पुंसवनकर्म्म कर्त्तव्यम्। पाठादेवानन्तर्य्यलाभादथशब्दः पूर्व्वप्रकृतार्थो वा वर्णनीयः। पूर्व्ववदिदमपि पुंसवनं पूर्व्वप्रकृत एव काले करणीयम्—इत्यर्थः। तच्चैकदिने दिनद्वये वा—इति न गम्यते विशेषः।

एकदिने चेत् द्वयं क्रियते, तर्हि नान्दीमुखश्राद्धमपि तन्त्रेणैवकर्त्तव्यम्। तथाच कर्मप्रदीपः।

“गणशःक्रियमाणे तु मातृभ्यः पूजनं सकृत्।  
सकृदेव भवेत् श्राद्धमादौ न पृथगादिषु”।

 इति॥०॥४॥०॥

** प्रागुदीच्यां दिशि न्यग्रोधशुङ्गामुभयतःफलामस्रामामकृमिपरिसृप्तां त्रिःसप्तैर्यवैर्माषैर्व्वापरिक्रीयोत्थापयेत्॥६॥**

 प्रागुदीच्यामैशान्यां दिश्यवस्थिता या न्यग्रोधस्य वटस्य शुङ्गा—

“लताग्रपल्लवो गूढ़ः शुङ्गेति परिगीयते।  
पतिव्रता ब्रतवती ब्रह्मबन्धुस्तथाऽश्रुतः”॥

 इत्युक्तलक्षणा, मुकुलितपल्लवः—इत्येतत्। तामेतां शुङ्गां परिक्रीय क्रीत्वा उत्थापयेत् गृह्णीयात्। शुङ्गां विशिनष्टि। उभयतःफलाम्, उभयतः पार्श्वद्वये फले यस्याः सेयमुभयतःफला। ताम्।अस्रामाम् अस्वानाम्। अकृमिपरिसृप्ताम्, कृमिभिः परिसृप्तापरिव्याप्ता—कृमिपरिसृप्ता, सा न भवतीत्यकृमिपरिसृप्ता। ताम्।कृमयःप्रसिद्धाः। कियता मूल्येन परिक्रयणम्? त्रिःसप्तैः त्रिरावृत्तैः सप्तभिः। केचित्तथैव पठन्ति। एकविंशतिभिरित्येतत्। यवैर्माषैर्वा।यवान् माषान् वा वृक्षमूले निःक्षिप्य परिक्रयणम्।एवमेके।क्रयश्च वृक्षस्वामिनो न वृक्षात्, तेन वृक्षस्वामिने यवामाषा वा देयाः। एवमपरे॥०॥६॥०॥

 किमिदं परिक्रयणमुत्थापनञ्च तूष्णीमेव। न। कथन्तर्हि?मन्त्रैः। कतमे पुनस्ते मन्त्राः? उच्यते। परिक्रयणन्तावत्—

** यद्यसि सौमीसोमाय त्वा राज्ञे परिक्रीणामि,यद्यसि वारुणीवरुणाय त्वा राज्ञे परिक्रीणामि, यद्यसिवसुभ्यो वसुभ्यस्त्वा परिक्रीणामि, यद्यसि रुद्रेभ्यो रुद्रेभ्यस्त्वा परिक्रीणामि, यद्यस्यादित्येभ्य आदित्येभ्यस्त्वापरिक्रीणामि, यद्यसि मरुद्भ्यो मरुद्भ्यस्त्वा परिक्रीणामि,यद्यसि विश्वेभ्योदेवेभ्यो विश्वेभ्योदेवेभ्यस्त्वा परिक्रीणामि॥७॥**

 एतैः सप्तभिः क्रयलिङ्गैर्मन्त्रैः प्रतिमन्त्रं यवत्रयेण माषत्रयेण वाकर्त्तव्यम्॥०॥७॥०॥

 ततश्च,—

 ओषधयः सुमनसो भूत्वाऽस्यां वीर्य्यंसमाधत्तेयंकर्म्म करिष्यतीत्युत्थाप्यतृणैः परिधायाहृत्य वैहायसींनिदध्यात्॥८॥

 ओषधय इत्यनेन मन्त्रेणेतिकारान्तेनेत्यर्थः। उत्थाप्य उत्तोल्य,तृणैः परिधाय वेष्टयित्वा, आहृत्य आनीय, वैहायसींविहायःस्थामाकाशस्यां निदध्यात् धारयेत्॥०॥८॥०॥

 तां खल्वाहृतां शुङ्गाम्—

** दृशदं प्रक्षाल्य ब्रह्मचारी व्रतवती वा ब्रह्मबन्धुःकुमारी वाऽप्रत्याहरन्तीपिनष्टि॥९॥**

 दृशदं पेषणाधारात्मिकां शिलाञ्च पेषणकरणरूपां प्रक्षाल्य,पिनष्टि चूर्णीकरोति। कः पिनष्टि? ब्रह्मचारी प्रथमाश्रमीव्रतवती पतिव्रता योषिद्वा। गर्भवती—इति भवदेवलेखोऽप्रमाणः।ब्राह्मणान् बन्धून् व्यपदिशति न स्वयं ब्राह्मणवृत्तो यः, सोऽयंब्रह्मबन्धुरनधीतवेद इहाभिप्रेतः। तथा चोक्तम्।

“पतिव्रता व्रतवती ब्रह्मबन्धुस्तथाऽश्रुतः”।

 इति। स वा। ‘अब्रह्मबन्धुः'—इति केचित् पठन्ति। तदाब्रह्मबन्धुर्योन भवति सः, अधीत वेदः—इत्यर्थः। कुमारी अनूढ़ास्त्री।सा वा। कथं पिनष्टि? अप्रत्याहरन्ती प्रत्याहरणमकुर्व्वती।कथन्नाम? तिर्य्यक् पुत्रकेण न पेषणं कर्त्तव्यम्। एवं खलु प्रत्याहरणं पुत्रकस्य स्यात्। कथन्तर्हि? उच्छ्रितपुत्रकेण आहत्याहत्यपेषणं कर्त्तव्यम्। अथवा। सकृत् प्रयोगेनैव यथा पेषणं निर्व्वहति,तथा कर्त्तव्यम्—इत्यप्रत्याहरणस्यार्थः॥०॥९॥०॥

 बधूश्च—

** प्रातः सशिरस्काऽऽप्लुतोदगग्रेषु गर्भेषु, पश्चादग्नेरुदगग्रेषु दर्भेषु[^10] प्राक्शिराः संविशति॥१०॥**

[^10]: "संस्कारतत्त्वे तु, 'पश्चादरुदगग्रेषु दर्भेषु - इति प्रतीकं नास्ति।"

 प्राक्शिराःपूर्व्वदिगवस्थितशिरस्का। ईशानकोणमस्तका—

इति भवदेवमतमसङ्गतम्। संविशतिस्वपिति कृतभाष्यमन्यत्॥०॥१०॥०॥

 एवं संविष्टायां बध्वां—

** पश्चात् पतिरवस्थाय दक्षिणस्य पाणेरङ्गुष्ठेनोपनिष्ठिकया चाङ्गुल्याऽभिसंगृह्य दक्षिणे नासिकास्रोतस्यवनयेत्—पुमानग्निः पुमानिन्द्र इत्येतयर्च्चा॥११॥**

 पश्चादग्नेःपतिरवस्थाय। बध्वग्न्योरन्तराले—इत्यर्थः। पिष्टांशुङ्गामभिसंगृह्य गृहीत्वा, दक्षिणे सव्येतरे, नासिकास्रोतसि नासापुटरन्ध्रे बध्वा एव, अवनयेत् क्षिपेत् पुमानग्निरितिमन्त्रेण। व्याख्यातमन्यत्। वस्त्रबद्धां शुङ्गां गृहीत्वा निष्पीड्य दक्षिणनासापुटे रसं निक्षिपेत्—इति भवदेवभट्टः। अत्रापि पुरस्ताच्चोपरिष्टाच्च महाव्याहृतिहोमो द्रष्टव्यः। एवमन्यत्र॥०॥११।०॥

** अथ यथार्थम्॥१२॥**

 कृतभाष्यं सूत्रम्॥०॥१२॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये द्वितीयप्रपाठकस्य षष्ठी खण्डिका॥०॥

————



**गोभिलीयगृह्यसूत्रे**  

**द्वितीयप्रपाठके सप्तमीखण्डिका।  
![](../books_images/U-IMG-1708265918Screenshotfrom2024-02-1819-48-22.png)**

 अथ सीमन्तकरणम्[^11]प्रथमगर्भे॥१॥

[^11]: "सीमन्तोन्नयनम्– इति तत्त्वकारः पठति ।"

 अथानन्तरं सीमन्तकरणं वर्त्तिष्यते—इति सूत्रशेषः। सीमानमन्तति बध्नाति—इति सीमन्तः केशरचनाविशेषः। सकन्ध्वादित्वात्साधु। तस्य वक्ष्यमाणेन विधिना करणम्—इति कर्म्मणोनामधेयम्। तदिदं सीमन्तकरणं 'प्रथमगर्भे' प्रथमश्चासौगर्भश्चेतिप्रथमगर्भस्तस्मिन् कर्त्तव्यम्, न द्वितीयादिष्वपि गर्भेषु। किं कारणम्? संस्कारः खल्वयं स्त्रीपात्रस्य तत्द्वारेण च गर्भस्य स्यात्।कुतः? सीमन्तकरणम्—इति समाख्यानात्। तस्मात् सकृदेवकर्त्तव्यम्। सकृत् संस्कृतपात्रजातानां सर्व्वेषामपत्यानां खल्वेवमेवसंस्कारः सम्पत्स्यते। सखल्वयं सूत्रार्थ आचार्य्यपुत्रेणापि दर्शितः।तथाच गृह्यासंग्रहः।

“यथा सिमन्तिनीनारी पूर्व्वगर्भेण संस्कृता।  
एवमाज्यस्य संस्कारः संस्कारविधिचोदितः”॥

 इति। तदिदं सीमन्तकरणं प्रथमगर्भे सूत्रयन्नाचार्य्योगर्भाधानपुंसवनयोः प्रतिगर्भमावृत्तिं दर्शयति। तथा हारीतः।

“सकृच्च कृतसंस्काराः सीमन्तेन कुलस्त्रियः।  

यं यं गर्भं प्रसूयन्ते स गर्भःसंस्कृतो भवेत्”।

 इति सीमन्तेन सकृत्कृतसंस्कारत्वेसर्व्वेषां गर्भाणां संस्कृतत्वंस्मरन् एतदेवाह। अन्यथा सीमन्तेनेत्यानर्थक्यापत्तेः। तथा आश्वलायनगृह्यपरिशिष्टम्। “सीमन्तोन्नयनं प्रथमे गर्भे, सीमन्तोन्नयनसंस्कारो गार्भपात्रसंस्कार इति श्रुतिरिति”। गर्भश्च पात्रञ्चगर्भपात्रे, तयोरयं गार्भपात्रः सचासौ संस्कारश्चेति स तथा।गर्भ उदरस्थमपत्यम्। पात्रं तदाधारः स्त्री। तदत्र 'सीमन्तोन्नयनं प्रथमे गर्भे’—इति सुव्यक्तमुपदेशात् गर्भाधानपुंसवनयोःप्रतिगर्भमावृत्तिरवगम्यते। अन्यथा सीमन्तोन्नयनपदस्य प्रमत्तगीतता स्यात्। श्रौतञ्चास्य गार्भपात्रसंस्कारत्वमुपन्यस्यन्मुनिरन्ययोःपात्रसंस्कारत्वं नास्तीति ज्ञापयति। 'यथा सिमन्तिनौ'—इत्याचार्य्यपुत्रवाक्येऽपि सीमन्तिन्या नार्य्याःपूर्व्वगर्भेण संस्कृतत्ववचनादेवमवगम्यते। “सीमन्तोन्नयनं प्रथमगर्भे"—इति च गृह्यान्तरम्।तथा स्मृत्यन्तरम्। “विज्ञाते गर्भेतिव्येण पुंसवनं, तत् तृतीयेमास्यन्यत्र गृष्टेः”—इति। गृष्टिः प्रथमगर्भः—गार्ग्यनारायणः।तदत्र, प्रथमगर्भादन्यत्र तृतीये मासि पुंसवनम्—इति स्फुटमस्य प्रतिगर्भमावृत्तिः स्मर्य्यते। न चैतदसंस्कृतप्रथमगर्भविषयमितिसन्तव्यम्।तन्मात्रपरत्वे प्रमाणाभावात्। 'तिव्येण पुंसवनम्'—इतिशाखान्तरविषयं स्मरणम्। “तिव्येणोपोषितायाः"—इत्यादि शाखान्तरगृह्यकारसूत्रात्। ‘अन्यत्र गृष्टेस्तृतीये मासि'—इत्यपिनादरणीयम्। आचार्य्यसूत्रविरोधात्। केवलमस्यावृत्तिप्रदर्शनार्थमिदमुक्तम्।

 तस्मात् गर्भाधानपुंसवनयोः गर्भसंस्कारतैव परं न तु पात्रसंस्कारताऽपि। तस्मात्ते प्रतिगर्भमावर्त्तनीये। कुतः पुनर्गर्भसंस्कारतैव तयोर्न पात्रसंस्कारतापि? पात्रसंस्कारतायां प्रमाणाभावात्। समाख्यानाच्च गर्भसंस्कारताऽवगतेः। “गर्भाधान-पुंसवन-सीमन्तोन्नयन-जातकर्म्म-नामकरणान्नप्राशन-चौड़ोपनयनम्”—इतिगौतमादिभिः पुरुषसंस्कारमध्ये गणनाच्च। तथाऽन्यत्र। “गर्भाधानवदुपेतो ब्रह्मगर्भं सन्दधाति, पुंसवनात् पुंसीकरोति”—इति।

“वैदिकैः कर्म्मभिः पुण्यैर्निषेकादिर्द्विजन्मनाम्।  
कार्य्यः शरीरसंस्कारः पावनः प्रेत्यचेहच।  
गार्भैर्होमैर्जातकर्म्मचौड़मञ्जीनिबन्धनैः।  
महायज्ञैश्च यज्ञैश्च ब्राह्मीयं क्रियते तनुः”॥

 इति चैवमादि बहुलम्। ननु, उपस्थमभिमृशेत्—इति वचनादभिमर्श उपस्थमपि संस्करोति? संस्करोतु नाम, किमतो भविष्यति? यद्येवमेतदतो भविष्यति। उपस्थस्य संस्कृतत्वात् सीमन्तकरणस्येव गर्भाधानस्यापि न पुनरावृत्तिरिति। मैवम्। नखल्वेतावता गर्भाधानस्यावृत्तिः शक्यते वारयितुं, तस्य गर्भसंस्कारत्वात् सम्भवरूपत्वाच्च। तदावृत्तौ तु प्रयोगवचनेन प्राप्तत्वात् दीक्षादिसंस्काराणामिवाभिमर्शस्याप्यावृत्तिर्भवत्येव। उलूखलादिसंस्कारवच्चैतदवगन्तव्यम्। यथा हि यागसाधनानामुलूखलादीनां संस्कारकर्म्माणि प्रोक्षणादीन्यपूर्व्वप्रयुक्तानि—इति संस्कृताअप्युलूखलादयः उपादीयमानाः प्रयोगवचनबलात् पुनः प्रोक्षणादिभिः संस्क्रियन्ते यथा चावघातस्य वितुषीकरणार्थत्वेऽपि प्रयोगवचनेन प्राप्तत्वात् तण्डुलमप्युपादीयमानमवहन्यते। तथाऽत्रापिगर्भाधानसाधनस्योपस्थस्य संस्कारकर्म्मणोऽभिमर्शस्याप्यपूर्व्वप्रयुक्तत्वात् गर्भाधानान्तरे संस्कृतोऽप्युपस्थः प्रयोगवचनबलात् गर्भाधानान्तरे पुनःसंस्करिष्यते। तस्मात्, अङ्गत्वादेव यावत्प्रधानमभिमर्शोऽप्यावर्त्तनीयः—इति न किञ्चिदनुचितम्। पुंसवनेऽप्ययमेव न्यायश्चिन्तनीयः।

 सीमन्तकरणमपि तर्हि प्रतिगर्भं क्रियताम्? ननु प्रयोगवचनबलात् सत्यपि पुनः संस्करिष्यते। न—इति ब्रूमः। कस्मात? यस्मात् सीमन्तकरणमिति समाख्यानात् प्राधान्येन स्त्रीसंस्कारतैवास्यावगम्यते—इति नैतत् प्रतिगर्भं क्रियते। शास्त्रप्रामाण्याच्च।सोऽयं शास्त्रोपोद्वलितोऽर्थः शास्त्रैकशरणैरादरणीयः। यत्पुनर्देवलवचनम्—

“सकृच्च संस्कृता नारीसर्व्वगर्भेषु संस्कृता।  
यं यं गर्भं प्रसूयेत स गर्भः संस्कृतो भवेत्”।

 इति। तदपि सीमन्तकरणाभिप्रायमेव वर्णनीयम्। सकलवचनानां सामञ्जस्यात्। सकृत् संस्कृता नारी—इत्यस्योद्देश्यानुवादकतथा च यथाप्राप्तानुवादस्यैव वर्णयितुमुचितत्वात्। न खल्वत्रसकृत् संस्कृतत्वं नार्य्याविधित्सितम्, अपि तु सकृत्संस्कृतायाःसर्व्वगर्भेषु संस्कृतत्वम्—इत्यनुवाद एवायम्। तस्मात् संस्कारोऽत्र सीमन्तकरणमेव। तत् हि सकृत् क्रियते। 'संस्कृता नारी’—इतिवचनाच्च। सीमन्तकरणेन हि सासंस्क्रियते, न गर्भाधानपुंसवनाभ्याम्—इत्यवोचाम। तस्माद्गर्भाधानपुंसवनयोः प्रतिगर्भमावृत्तिर्नसीमन्तकरणस्य—इति सिद्धम्।

 दैवाच्च सीमन्तकरणादर्व्वागेव गर्भनाशे पुनर्गर्भोत्पत्तौ तत्करणीयम्। अन्यथा खल्वस्य संस्कारस्याभावेन असंस्कृतं पात्रमपत्यञ्च स्यात्। न चैतदुचितम्। शास्त्रान्तरबलाच्च। तथाचस्मरणम्।

“पूर्व्वश्च स्रावितो यश्च गर्भो यश्चाप्यसंस्कृतः।  
द्वितीये गर्भसंस्कारस्तेन शुद्धिर्विधीयते"।

 इति। तदिदं सीमन्तकरणविषयं वचनम्। न खल्वत्र प्रतिगर्भमावृत्तिर्निषिध्यते संस्कारस्य, किन्तर्हि? प्रथमगर्भविहितस्यसंस्कारस्य दैवादकरणे गर्भान्तरे करणमुपदिश्यते। सीमन्तकरणञ्चप्रथमगर्भे विहितं, न गर्भाधानपुंसवने। तथा स्मृत्यन्तरम्।

“या नार्य्यकृतसीमन्ता प्रसूयेत कदाचन।  
अङ्के निधाय तं बालं पुनः संस्कारमर्हति”।

 इति। असंस्कृतगर्भप्रसवे द्वितीयगर्भे संस्कारस्तु प्रकृतबालविनाशविषयो बोद्धव्यः॥०॥१॥०॥

 यस्मिन् काले सीमन्तकरणं कर्त्तव्यं, तदाह—

 चतुर्थे मासि षष्ठेऽष्टमे वा॥२॥

 ऋजुरक्षरार्थः! वाशब्दैक्यान्नैते कालास्तुल्यवद्विकल्प्यन्ते।तस्मादेतेषु कालेषु यत्रोदगयनादि सम्पद्यते, स काल इहादरणीयः—इति भट्टभाष्यम्। अन्ये त्वाहुः—पूर्व्वपूर्व्वकालासम्भवेअपरापरः कालः—इति।

 केचित् पुनर्गर्भाधानपुंसवनयोरपि प्रतिगर्भमावृत्तिमसहमानाः

'प्रथमगर्भे’—इति पूर्व्वसूत्रप्रतीकेनास्य एकसूत्रतां कल्पयन्तोवर्णयन्ति। 'प्रथमगर्भे'—इत्युपादानात् प्रथमगर्भे एव सीमन्तकरणे चतुर्थमासादिकालविकल्पः। कथञ्चिदकृत एवैतस्मिन् संस्कारेगर्भनाशे, गर्भान्तरोत्पत्तौ तु नायं कालविकल्पः। किन्तु"गर्भस्पन्दने सीमन्तोन्नयनं यावन्न बालप्रसवः"—इति शङ्खलिखितोक्तकाल एव ग्राह्यः। तदिदमर्थं प्रथमगर्भे—इति वचनं नगर्भाधानपुंसवनकर्म्मणोरावृत्तिप्रज्ञापनार्थम्'—इति।

 तदप्रमाणमसङ्गतञ्च। यदि तावत् इयं वचनव्यक्तिराश्रीयते,—सीमन्तकरणस्य प्रथमगर्भे एते कालविकल्पाः—इति। तदा गर्भान्तरे सीमन्तकरणं न प्राप्नोत्येव। कुतः? विहितस्य सीमन्तकरणस्य प्रथमगर्भे चतुर्थमासादिकालविधानात् तदपि प्रथमगर्भेएवावतिष्ठते। अग्राधिकरणन्यायात्। न हि विहितकालादन्यत्रकर्म्मणः करणमस्ति। सन्दिग्धोपक्रमं हि वाक्यमुपसंहारवशान्नीयते—इति च पूर्व्वोत्तरमीमांसयोरसकृदुपलभ्यते। तथाच सीमन्तकरणमात्रस्य प्रथमगर्भे विधानात् सिद्धा गर्भाधानपुंसवनयोःप्रतिगर्भमावृत्तिरित्यफलः प्रयासः। अथ, प्रथमगर्भ एवैतेकालविकल्पाः, द्वितीये तु गर्भे नायं कालविकल्पः—इत्यभिप्रायः तर्हि द्वितीयादिष्वपि गर्भेषु कालान्तरे सीमन्तकरणं स्यादेव। तथाच वृद्धिमिष्टवतो मूलमपि ते नष्टम्—इत्यहो प्रमादः।

 स्यान्मतं—शास्त्रान्तरबलान्न द्वितीयादिषु गर्भेषु सीमन्तकरणम्—इति। एवन्तर्हि प्रथमे एव गर्भेसीमन्तकरणं शास्त्रार्थः—

इति

'प्रथमगर्भे'—इति पूर्व्वसूत्रस्यैव प्रतीकम्—इति सिध्यति। एतत्सूत्रप्रतीकत्वे खल्वभिप्रेयमाणे भवन्मते गर्भान्तरेष्वप्यनेवंकाले नित्यवत् सीमन्तकरणमायाति। तच्चानिष्टम्। न चाकृते एव संस्कारेप्रथमगर्भविनाशविषयं तदिति वाच्यम्। तन्मात्रपरत्वेप्रमाणाभावात्। अथ, शास्त्रान्तरादन्यत्र सीमन्तकरणाभावावगमादगत्याएवं कल्प्यते। तर्हि शास्त्रान्तरे सीमन्तकरणमात्रस्य प्रथमगर्भेउपदेशात् गर्भाधानपुंसवनयोः प्रतिगर्भमावृत्तिरिय्यताम्। न हितयोरनावृत्तावस्मच्छास्त्रमस्ति, येन तद्विरोधात् शास्त्रान्तरमनादरणीयं स्यात्। न च परशास्त्रमपि तयोरावृत्तिनिषेधकमुपलभामहे। स्वशास्त्रञ्च किञ्चिदस्यार्थस्योपोद्वलकमुदाहराम।प्रथमगर्भनाशे तु विशेषशास्त्रान्तरादपरगर्भे तत्करणमुक्तम्। तच्च भवतामप्यवलम्बनीयमेव। अन्यथा खल्वेतत् सीमन्तकरणं प्रथमगर्भविनाशेऽपि गर्भान्तरे वा न स्यात्, सर्व्वेष्वेव वा गर्भेष्वविशेषेणस्यात्। न चैवमिष्यते।

 नापि गर्भान्तरे सीमन्तकरणे कालान्तरकल्पना युक्ता।प्रथमगर्भविनाशे लाघवेनापरगर्भमात्रविधिपरतया शास्त्रान्तरस्यवर्णयितुमुचितत्वात्। कालश्चावृदिव स एवानुवर्त्तिष्यते। यदिपुनः प्रथमे एव गर्भेएष कालविकल्पो द्वितीयगर्भे नैवानुवर्त्तितुमर्हति—इति निर्ब्बन्धातिशयः क्रियते। तथाप्येष एवकालस्तत्रकल्पयितुमुचितः। स्वशास्त्रानुग्रहात्। प्रथमगर्भस्थाने द्वितीयगर्भमात्रविधानेन तदनुवृत्तौ बाधकाभावाच्च। शङ्खलिखितोक्तस्तु कालो नास्माकमाम्नायते। केषां तर्हि? येषामसौ सूत्रकारः

येषां वा पारम्करीयादीनां संस्कार एव परमाम्नायते न कालः,तेषामिति ब्रूमः।न च तद्वचनस्य द्वितीयगर्भमात्रविषयतायांप्रमाणमस्ति। सीमन्तोन्नयनस्य खल्वेष कालो विहितः। स चशास्त्रान्तरबलात् प्रथमगर्भविषय एव। न त्वेकस्य वचनस्य प्रथमगर्भेएकेषां कालविधायकत्वं, गर्भान्तरे तु तेषामन्येषाञ्च—इत्यर्द्धजरतीयमुचितम्। तस्मादन्येषामेवैष कालविधिः। सखल्वयं कालोऽस्माकं चिकल्पयिषितः।तद्वर स्वशास्त्रोक्त एव कल्प्यताम्।तस्मात्, शास्त्रान्तरानुमतं स्वशास्त्रोपोद्वलितञ्च सूत्रच्छेदमननुजानानाः अन्यादृशमेव यदृच्छया कल्पयन्तो न न्यायेन सङ्गच्छन्ते। तदिदं शास्त्रैकशरणैरनादरणीयम्॥०॥२॥०॥

** प्रातः सशिरस्काऽऽप्लुतोदगग्रेषु दर्भेषु, पश्चादग्नेरुदगग्रेषु दर्भेषु प्राच्युपविशति॥३॥**

 कृतभाष्यं सूत्रम्॥०॥३॥०॥

** पश्चात् पतिरवस्थाय युग्मन्तमौदुम्बरंशलाटुग्रथ्नमाबध्नाति अयमूर्ज्जावतो वृक्ष इति॥४॥**

 पश्चात् पतिरवस्थाय—इत्युक्तार्थम्। युञ्जियुग्मानि फलानियस्मिन्, सोऽयं युग्मान् तं युग्मन्तम्। युज्शब्दान्मतुपा सिद्धम्। अथवा। युग्ममिति च्छेदः युग्ममुभयतःफलम्। तं पूर्व्वमाहृतम्।उदुम्बरः प्रसिद्धः, तत्र भवमौदुम्बरम्। शलाटुग्रथ्नम्। शलाटु नीलं, ग्रथ्नःस्तवकः। तथा चोक्तम्।

“शलाटु नीलमित्युक्तं ग्रथ्नःस्तवक उच्यते"।

 इति। शलाटुश्चासौ ग्रथ्नश्चेति शलाटुग्रथ्नःतं, नीलस्तवकमित्यर्थः। बध्वाः कण्ठे आबध्नाति अयमूर्ज्जावतोवृक्ष—

इत्यनेन मन्त्रेण॥०॥४॥०॥

 अथ सीमन्तमूर्द्धमुन्नयति[^12]भूरिति दर्भपिञ्जूलीभिरेव प्रथमं, भुवरिति[^13] द्वितीयं, स्वरिति तृतीयम्॥५॥

[^12]: "'ऊर्ध्वं नयति' - इति पाठान्तरम् ।"

[^13]: "'भुव इति' - इति पाठान्तरम् ।"

 अथेति स्थाननियमार्थम्। तत्रस्थएव पतिः। सीमन्तोव्याख्यातः। तम् ऊर्द्धमुन्नयति भूरित्यनेन मन्त्रेण। केन उन्नयति? दर्भपिञ्जूलीभिरेव।

“अनन्तर्गर्भिणं साग्रं कौशं द्विदलमेवच।  
प्रादेशमात्रं विज्ञेयं पवित्रं यत्र कुत्रचित्॥  
एतदेव हि पिञ्जूल्या लक्षणं समुदाहृतम्।  
आज्यस्योत्पवनार्थं यत् तदप्येतावदेव तु॥  
एतत्प्रमाणामेवैके कौशीमेवार्द्रमञ्जरीम्।  
शुष्कां वा शौर्णकुसुमां पिञ्जलीं परिचक्षते”॥

 इति कर्म्मप्रदीपोक्तलक्षणाभिः। 'दर्भपिञ्जूलीशब्देन प्रादेशप्रमाणं कुशपत्रत्रयं कुशान्तरेण वेष्टितमुच्यते'—इति स्वतन्त्राज्ञातु प्राज्ञैरवज्ञेयैव। कतमाभिर्दर्भपिञ्जूलीभिरुन्नयति? तिसृभिरित्याह। कुतः? कपिञ्जलन्यायेन बहुवचनस्य तदर्थत्वस्यौत्सर्गिकत्वात्। तदिदं प्रथममुन्नयनम्। भुवरिति द्वितीयं दर्भपिञ्जूलीभिरेव। स्वरिति तृतीयं दर्भपिञ्जूलीभिरेव। तदेवं तिसृभिस्तिसृभिरेकैकमुन्नयनमित्युन्नयनत्रित्वाद्दर्भपिञ्जूल्योऽपि नवैव सम्पद्यन्ते। तासाञ्च तिसृभिरेकमुन्नयनं, तावतीभिरपरं, तावतीभिरेवापरम्—इति भवदेवभट्टमतम्। अतएव, 'भूरिति दर्भपिञ्जूलोभिः'—इति सूत्रयित्वा 'प्रथमम्'—इति सूत्रितम्। यदिपुनस्तिस्रएव दर्भपिञ्जूल्यः स्युः, तर्हि आदित एव 'दर्भपिञ्जूलीभिः—इति सूत्रयित्वा 'भूरिति प्रथमं भुवरिति द्वितीयम्’—इति विनियोगममूषामसूत्रयिष्यत्। न चैवम्। तस्मादनुमिमीमहे, भूरिति प्रथमएवोन्नयने तिस्रो दर्भपिञ्जूल्यो व्याप्रियन्ते।एवमुत्तरयोः।

 भट्टनारायणप्रभृतयस्तु वर्णयन्ति,–“दर्भपिञ्जूलीभिरित्येवकारकरणात् यावन्त्युन्नयनानि तावतीभिरेव, तिसृभिरित्यर्थः। प्रथमं द्वितीयं तृतीयम्—इति व्याहृतीनां पिञ्जूलीनाञ्च पृथग्विनियोगार्थम्। तथाचैकैकया पिञ्जूल्या एकैकमुन्नयनम्”—इति॥

 तत्र ब्रूमः। यत्तावदुक्तं, प्रथम एवोन्नयने तिस्रोदर्भपिञ्जूल्योव्याप्रियन्ते, एवमुत्तरयोः,—इति। एतद्गृह्णीमः। यत् पुनरुक्तम्, उन्नयनत्रित्वाद्दर्भपिञ्जूल्योऽपि नवैव संपद्यन्ते,—इति। एतत् नानुजानीमः। किं कारणम्? “भूरिति दर्भपिञ्जूलीभिरेव प्रथमं भुवरिति द्वितीयं स्वरिति तृतीयम्”—इति वचनादेवकाराच्च या एव दर्भपिञ्जूल्यः प्रथमेनोन्नयनेन संबध्यन्ते, ता एव द्वितीयेन, ता एव तृतीयेनेति तावत् प्रतीयते। प्रतीयते चेत्, न युज्यते विना कारणमुत्स्रष्टुम्। तस्मात् तिस्र एव दर्भपिञ्जूल्यस्ताभिरेव प्रथममुन्नयनंताभिरेव द्वितीयं ताभिरेव तृतीयमिति न दर्भपिञ्जूलीनां नवत्वं न वा एकैकया पिञ्जूल्याएकैकमुन्नयनमिति। तथाच गृह्यासंग्रहः।

“सीमन्ते दर्भपिञ्जूल्यस्तिस्रस्ताभिस्त्रिरुन्नयेत्”।

 इति॥०॥५॥०॥

** अथ वीरतरेण येनादितेरित्येतयर्च्चा॥६॥**

 अथेति व्याख्यातम्। वीरास्तरन्यनेन संग्रामम्,—इति वीरतरःशरः—इत्येके। वीरतरस्तरुविशेषः—इत्यपरे। तथाच कर्म्मप्रदीपः।

“श्वाविच्छलाका शलली तथा वीरतरः शरः”।

 इति। अत्रापि 'वीरतरः शरः'—इत्येकेषां पाठः। 'वीरतरस्तरुः'—इति चापरेषाम्। वाजसनेयिनान्तु वृक्षविशेषे रूढ़िः। तदत्र भगवन्तो भूमिदेवाः प्रमाणम्। तदनेन वीरतरेण, येनादितेरित्येतया ऋचा सीमन्तमूर्द्धमुन्नयति—इत्यनुवर्त्तते॥०॥६॥०॥

** अथ पूर्णचात्रेण राकामहमित्येतयर्च्चा॥७॥**

 सूत्रपूर्णेन चात्रेण तर्कुणा, सीमन्तमूर्द्धमुन्नयति—इति प्रकृतंसम्बध्यते। गतमन्यत्॥०॥७॥०॥

**
त्रिश्वेतया[^14]च शलल्या यास्ते राके सुमतय इति॥८॥**

[^14]: "इत्थमेव पाठो भाष्यपुस्तकद्वये । सूत्रपुस्तकेषु संस्कारतत्त्वे च 'त्रिःश्वेतया' – इत्यशुद्धः पाठो दृश्यते ।"

 त्रिश्वेतया त्रिषु स्थानेषु श्वेतया शुक्लवर्णया, शलल्याशलली

व्याख्याता, तथा, यास्ते—इति मन्त्रेण, सीमन्तमृर्द्धमुन्नयति—इतिच-शब्दस्यार्थः॥०॥८॥०॥

** कृसरः स्थालीपाक उत्तरघृतस्तमवेक्षयेत्॥९॥**

 कृमरः—

“तिलतण्डुलसम्पक्वः कृसरः सोऽभिधीयते”।

 इति कर्म्मप्रदीपोक्तलक्षणः। स्थाल्यांयः पच्यते सोऽयं स्थालीपाकः। तदनेन स्थालीपाकावृता कृमरस्य पाकोऽवगम्यते। निर्व्वपणन्त्वत्र नास्ति। तथाच गृह्यासंग्रहः।

“चूड़ाकर्मणि सीमन्ते यस्तु पाकः सदा गृहे।  
विवाहे चैव लाजानां नोक्तोनिर्वपणो विधिः"।

 इति। मनुष्यार्थत्वाच्च द्विस्तण्डुलानां प्रक्षालनम्। उत्तरे उपरिघृतं यस्य सोऽयमुत्तरघृतः, उपरिदत्तघृतः—इत्यर्थः। तमिमं कृसरंस्थालीपाकं अवेक्षयेत् पत्नींदर्शयेत् पतिः। सखल्वयं कृसरः, स्थालीपाकावृता यत्र कुत्रचित् येन केनापि पक्तव्यः। सिद्धस्य तस्यावेक्षणमात्रस्यैव सूत्रणात्। तस्मादवेक्षणार्थमेवास्यासादनम्—इति सिद्धम्। ननु—

“आज्यं द्रव्यमनादेशे जुहोतिषु विधीयते।  
मन्त्रस्य देवतायाश्च प्रजापतिरिति स्थितिः”।

 इति कर्मप्रदीपवचनात् मन्त्रस्य देवतायाश्चानादेशाच्चप्राजापत्यएव स्थालीपाकः कुतो न स्यात्। नैष दोषः। यत्र हि होमस्योपदेशो न मन्त्रस्य नवा देवतायाः, तत्रैव प्राजापत्यो मन्त्रः

प्रजापतिश्च देवता—इति शास्त्रमर्य्यादा। अतएव, जुहोतिषु—इति वचनमुपपद्यते। तदिदं वचनं मतीषु जुहोतिषु मन्त्रदेवतयोः प्राजापत्यत्वमुपदिशति न पुनर्जुहोतिमपि चोदयति।जुहोतिषु—इति सिद्धवदुपदेशात्।

 अथैवं वृथापक्वः—इत्येव कुतो न सूत्रितम्?चूड़ाकरणे खल्वेवंसूत्रयिष्यति,—“कृसरः स्थालीपाको वृथापक्वः”—इति। तस्मादेवमसूत्रणादस्त्यत्र स्थालीपाकस्य प्रयोजनमित्यवगच्छामः। उच्यते। सत्यमस्ति प्रयोजनं स्थालीपाकस्य। अस्मादेव कारणात् वृथापक्कः—इति न सूत्रितम्। तच्च प्रयोजनं न होमः। असूत्रणात्।किन्तर्हि? अवेक्षणं भोजनञ्च। तथैव सूत्रणात्। तस्मात् यथोक्तएवार्थः॥०॥९॥०॥

 एवं स्थालीपाकं पश्यन्तींबधूम्—

** किं पश्यसीत्युक्त्वा, प्रजामिति वाचयेत्॥१०॥**

 किं पश्यसि?—इति मन्त्रभागं पतिरुक्त्वा, प्रजाम्–इतिमन्त्रभागं बधूं भाषयेत्। एवञ्च, मन्त्रे मह्यं पत्युः—इति पदद्वयंवैयधिकरण्येन सम्बध्यते। मम बध्वाः;—पत्युः, इत्यर्थः। तथाचलिङ्गस्य बलवत्त्वाद्भङ्क्ता वाक्यं, 'किं पश्यसि'—इति भागस्य प्रश्ने,‘प्रजाम्'–इत्यादिभागस्य च प्रतिवचने विनियोग आदरणीयः। भवदेवभट्टस्तु, किं पश्यसि—इत्यादि सर्व्वमेव मन्त्रं पतिः प्रश्नपूर्व्वमुच्चारयेत्। सर्व्वं भवदुक्तंपश्यामि—इति बधूर्बूयादित्याह।तदत्र सूत्रसङ्गतिं नावगच्छामः। पत्युः सर्व्वमन्त्रपाठे च, किं

पश्यसि—इत्युक्त्वा—इति, प्रजामिति वाचयेत्—इति च, पृथगुपदेशोऽसङ्गतः स्यात्। “किं पश्यसि प्रजां पशून् सौभाग्यं मह्यंदीर्घायुस्त्वं पत्युः”—इति हि मन्त्रः॥०॥१०॥०॥

** तंसा स्वयं भुञ्जीत॥११॥**

 तमवेक्षितं कृसरं स्थालीपाकम्। ऋज्वन्यत्॥०॥११॥०॥

** वीरसूर्जीवसूर्जीवपत्नीति ब्राह्मण्यो मङ्गल्याभिर्व्वाग्भिरुपासीरन्॥१२॥**

 वीरान् विक्रान्तान् सूते—इति वीरसूः। जीवान् जीवतःसूते—इति जीवसूः। जीवस्य जीवतः पत्नी जीवपत्नी, अविधवेत्यर्थः। वाक्यत्रयेऽपि 'त्वं भव'—इति वाक्यशेषो बोद्धव्यः। इति एवंप्रकाराभिर्मङ्गल्याभिर्मङ्गलादनपेताभिर्व्वाग्भिर्ब्राह्मण्यो बधूमुपासीरन् गायेरन् अनुनयेयुरित्येतत्। “अविधवाः पुत्रवत्यो नार्य्योबधूं वेद्यामुत्थाप्य कलसोदकेनाभ्युक्षणादिकं मङ्गलकृत्यं कुर्य्युः”—इति भवदेवकल्पनायान्तु प्रमाणं न पश्यामः। कृसरभोजनमप्यस्मात् परं तेनोक्तंन युक्तमेव। पूर्वमेव तदुपदेशात्। ‘इदानीमेवतन्त्रसमापनम्'—इति एके मन्यन्ते। कुतः? उत्तरत्र कर्म्मान्तरोपदेशेन पूर्वस्य कर्म्मणोऽपवर्गावगतेः। अन्ये तु 'प्रजाम्—इत्येतन्मन्त्रवाचनात् परमेव तन्त्रसमापनं ततः कृसरभोजनमुपासनञ्च’—इतिवर्णयन्ति॥०॥१२॥०॥

** अथ सोष्यन्तीहोमः॥१३॥**

 अथेत्ययमपूर्व्वप्रकरणोपन्यासार्थः। सोव्यन्ती शूलायन्ती आसन्नप्रसवा—इत्येतत्। सुप्रसवे—इत्यस्माद्धातोः। तामिमां सोष्यन्तीं ज्ञात्वा यो होमः, सोऽयं सोय्यन्तीहोमः। कर्त्तव्यः—इति वाक्यशेषः॥०॥१३॥०॥

 कस्मिन् काले कथञ्च होमोऽयं कर्त्तव्यः? उच्यते।

** प्रतिष्ठिते वस्तौ परिस्तीर्य्याग्निमाज्याहुतीजुहोति,—**

**या तिरश्चीत्येतयर्च्चाविपश्चित् पुच्छमभवदिति च॥१४॥**

 वस्तिर्योनिद्वारम्। प्रतीत्ययमुपसर्गः। वस्तौ स्थिते गर्भे सतीत्येतत्। 'अग्निं परिस्तीर्य्य' अग्निपरिस्तरणं व्याख्यातं, तत्कृत्वा, द्वेआज्याहुती जुहोति, या तिरश्चीत्येतयाऋचा विपश्चिदित्येतयाच। भेदेनोपदेशात् भेदेनैव होमः। अथ, अग्निं परिस्तीर्य्य—इति सिद्धत्वादवाच्यम्, अथोच्यते; कारणं वक्तव्यम्? परिसंख्यानार्थमित्याह। किमनेनोक्तंभवति? एतदनेनोक्तं भवति। अग्निपरिस्तरणमेव न तु ब्रह्मोपवेशनादिकमपि—इति। तस्मात् क्षिप्रहोमः स्यादितिसिद्धम्। परिस्तरणमात्रमेवात्राधिकम्। ननु,आज्यपदमप्यनर्थकं, हविषोऽनादेशे खल्वाज्येनैव हूयते। उच्यते। आज्यग्रहणमाज्यसंस्कारप्रज्ञापनार्थम्। तेनाज्यसंस्कारोऽपि कर्त्तव्यः॥०॥१४॥०॥

** पुमानयं जनिष्यतेऽसौनामेतिनामधेयं गृह्णाति॥१५॥**

 पुमानयं जनिष्यतेऽसौनाम—

इत्यसावितिमन्त्रस्थाने जनिष्यमानस्यहृदि कल्पितं नामधेयम्। नामैव नामधेयं, स्वार्थे धेयट्।गृह्णाति उच्चारयति॥०॥१५॥०॥

** यत्तद्गुह्यमेव भवति॥१६॥**

 यन्नामधेयं गृह्णाति, तन्नामधेयं गुह्यम् अप्रकाशमेव भवति।एवकारात् सर्व्वदैवास्य गुह्यता बोद्धव्या॥०॥१६॥०॥

 अथेदानीं जातकर्म्मोपदिदिक्षुरिदमाह—

** यदाऽस्मै कुमारं जातमाचक्षीरन्नथ ब्रूयात्;—**

**काङ्क्षतनाभिकृन्तनेन स्तनप्रतिधानेन चेति॥१७॥**

 यदा यस्मिन् काले अस्मै पित्रे कुमारं जातमाचक्षीरन् शिष्यादयः कथयेयुः, अथ तदा अनन्तरं वा, पिता ब्रूयात् व्यक्तं कथयेत्—उच्चैरुच्चारयेदित्येतत्। किं ब्रूयात्? उच्यते। काङ्क्षत प्रतिपालयत, नाभिकृन्तनेन स्तनप्रतिधानेन च। कथन्नाम? नाभिकृन्तनं स्तनप्रतिधानञ्च मा तावत् कुरुत—इति। तदिदमुच्चैरुच्चारयेत्। नाभिर्नाभिलग्ना नाड़ी नालमित्यनर्थान्तरम्॥०॥१७॥०॥

** व्रीहियवौ पेषयेत्तयैवाऽऽवृता यया शुङ्गाम्॥१८॥**

 व्रीहिश्च यवश्च व्रीहियवौ। समासकरणादुभावपि मिलितौयुगपत् पेषयेत् न त्वेकैकशः। तथैव परिपाठ्यापेषयेत्; यया परिपाठ्याशुङ्गांपूर्व्वोक्तांपेषयेत्। अन्यतरालाभेऽपि तत्प्रतिनिधिरुपादेयः। न तु प्रत्येकमेवादाय कर्म्म करणीयम्। इतरेतरयोगस्यार्थवत्त्वोपपत्तेः। तथाच कर्म्मप्रदीपः।

“यथोक्तवस्त्वसम्पत्तौ ग्राह्यं तदनुकारि यत्।  
यवानामिव गोधूमा व्रीहीणामिव शालयः”॥

 इति। यच्च,—'उभयालाभे प्रत्येकम्—

“यथालाभोपपन्नेषु रौप्येषु तु विशेषतः”।

 इति याज्ञवल्क्यवचने पात्रे तथा दर्शनेनान्यत्राप्यशक्त्या तथाकल्प्यते’,—इति रघुनन्दनमतम्। तदसङ्गतम्। कस्मात्? यस्मात्न खलु याज्ञवल्क्येन श्राद्धपात्राणि वचनान्तरेणोक्तानि। नापिमिलितानां पात्राणां प्रत्येकमुपादानमनेन वचनेनोच्यते। न हिशास्त्रान्तरेऽपि समुच्चयेन पात्रविधिरस्ति। वैकल्पिकानां पात्राणांखल्वत्र यथालाभोपपन्नत्वमुच्यते। व्रीहियवौ त्वाचार्य्येण मिलितावुच्येते। तत् कथमत्र दर्शनं कल्पनामूलम्—

इति कल्पयितैवजानाति। न ह्यत्रोदगयनादिवदेकैकानुगुण्यद्योतकं वचनमस्ति।सेयं यदृच्छाकल्पना आचार्य्यवचनविरोधात् बुद्धिमद्भिरनादरणीया॥०॥१८॥०॥

 तदेवं पिष्टौ व्रीहियवौ,—

** दक्षिणस्य पाणेरङ्गुष्ठेनोपकनिष्ठिकया चाङ्गुल्याऽभिसंगृह्य कुमारस्य जिह्वायां निमार्ष्टीयमाज्ञेति॥१८॥**

 निमार्ष्टिनिश्च्योतयति। व्याख्यातमन्यत्। आह। कुमारग्रहणं किमर्थम्? कुमारीनिवृत्त्यर्थम्। एवमेके। तदसत्। कुतः?

एतयैवावृता स्त्रियाः—इति चूड़ाकरणान्तसंस्काराणां कुमार्य्या अपि सूत्रणात्। मन्त्रनिवृत्त्यर्थं तर्हि? न। तत्र 'तूष्णीम्'—इति करणात्। कुमारग्रहणं तर्हि न कर्त्तव्यम्, अथ क्रियते,प्रयोजनं वक्तव्यम्? अधिकारार्थम्—इति ब्रूमः। तेनोपनयनादीनि व्रतानि कुमारस्यैव भवन्ति न कुमार्य्याः। ननु, 'गर्भाष्टमेषुब्राह्मणमुपनयेत्'—इति सूत्रयिष्यति। स खल्वयं पुंलिङ्गनिर्देशःस्त्रियं व्यावर्त्तयिष्यति? न। कुतः? यतो न खल्वत्र ब्राह्मणोविधित्सितः। किन्तर्हि? उपनयनव्रतम्। तदर्थं ब्राह्मणोऽनूयते। तस्मात् जातिनिर्देशाच्चलिङ्गमविवक्षितं स्यात्। यथा ‘ब्राह्मणोन हन्तव्यः’—इति ब्राह्मण्यपि न हन्यते। तस्मात् कुमारग्रहणम्उपनयनादिव्रतेषु कुमारीव्यावर्त्तनार्थम्। मनुरपि—

“अमन्त्रिका तु कार्य्येयं स्त्रीणामावृदशेषतः।  
संस्कारार्थं शरीरस्य यथाकालं यथाक्रमम्।  
वैवाहिको विधिः स्त्रीणां संस्कारो वैदिकः स्मृतः।  
पतिसेवा गुरौ वासो गृहार्थोऽग्निपरिष्क्रिया”।

 इत्याभ्यां वचनाभ्यां जातकर्म्मादिसंस्कारमुपनयनादिव्रताभावञ्चस्त्रिया दर्शयति। अथवा।प्राधान्यात् कुमारग्रहणं क्रियते। अनुपादेयलिङ्गाविवक्षया तु कुमार्य्यापि अवगम्यमाना न निराक्रियते। उपनयनव्रतादिकमपि तर्हि कुमार्य्याः स्यात्? न स्यात्। किं कारणम्? अध्ययनार्थानि हि तानि व्रतानि। स्त्रियाः खल्वध्ययनं नास्ति। ‘स्त्रीशूद्रौ नाधीयेताम्’—

इति हि ब्राह्मणम्। पुराकल्पेचासामध्ययनमासीत्, तद्विशेषश्च पूर्व्वमेवाभिहितः।

 तदिदं जातकर्म्म। एवमेके। अपरे तु ‘वक्ष्यमाणमपि सर्पिःप्राशनं जातकर्म्मान्तर्गतम्’—इति मन्यन्ते। तदत्र जातकर्म्मणि अन्वाहार्य्यश्राद्धाभिधानं भवदेवस्यासङ्गतम। कस्मात्?

“नाष्टाकासु भवेत् श्राद्धं न श्राद्धे श्राद्धमिष्यते।  
न सोष्यन्तीजातकर्म्मप्रोषितागतकर्म्मसु”॥

 इति कर्म्मप्रदीपकृता निषेधात्॥०॥१९॥०॥

 तथैव मेधाजननं सर्पिः प्राशयेत्॥२०॥

 तथैव—द्वयमाज्ञेतिमन्त्रेण, तथैव—दक्षिणस्य पाणेरङ्गुष्ठेनोपकनिष्ठिकया चाङ्गुल्या गृहीतं, मेधां धारणावतींबुद्धिं जनयतीति मेधाजननं सर्पिर्घृतं प्राशयेत् पिता। सर्पिषो मेधाजननत्वञ्चायुर्व्वेदप्रसिद्धम्। अन्ये तु वर्णयन्ति,—‘तन्त्रान्तरप्रोक्तंमेधाजननं व्रीह्यादि, सर्पिश्च प्राशयेत्’—इति॥०॥२०॥०॥

 जातरूपेण वाऽऽदाय कुमारस्य मुखे जुहोति,—मेधान्ते मित्रावरुणावित्येतयर्च्चा सदसस्पतिमद्भुतमिति च॥२१॥

 जातरूपेण सुवर्णेन। वाशब्दः समुच्चये। केचित् चशब्दमेवपठन्ति। जातरूपेण सर्पिरादाय। ऋज्वन्यत्। जुहोतिचोदनाबलात् स्वाहान्तता मन्त्रयोरवगम्यते। मन्त्रयोर्भेदेनोपदेशात् भेदेनैव होमः। केचित् पूर्वसूत्रेणास्यैकसूत्रतां मन्यमाना वर्णयन्ति।‘तथैव दक्षिणस्य पाणेरित्याद्युक्तप्रकारेण गृहीत्वा प्राशयेत्, जातरूपेण वा जुहोति। सोऽयं विकल्पः,—'हस्तेन वा ग्रहीतव्यं जातरूपेण वा’—इति। परमत्रापि पक्षेवाशब्दस्य समुच्चयार्थतैव युक्ता। कुतः? तथैव—इत्येवकारेण तन्नियमात्। विकल्पपक्षेखल्वयमुपरुध्येत! तस्मादेकसूत्रतापक्षे, 'दक्षिणहस्तानामिकाङ्गुष्ठाभ्यां धृतेन जातरूपेण घृतं गृहीत्वा’—इति तत्त्वकारव्याख्यानमादरणीयम्।

 अत्रैके वर्णयन्ति,—'अन्नप्राशनञ्चैतदेव छन्दोगानाम्, अन्यस्याविधानात्'—इति। तेषामयमाशयः। सर्पिषःप्राशनोपदेशः तावदिहोपलभ्यते। सर्पिश्चान्नम्। तस्मादन्नप्राशनमेतत्। तदिह कर्म्मान्तरोपदेशादितः पूर्वमेव जातकर्म्मणः परिसमाप्तिरवगम्यते। अतो नानयोरैक्यमाशङ्कनीयम्। शास्त्रप्रामाण्यबलाच्चैकेनापि कर्म्मणा संस्कारद्वयनिष्यत्तावपि न किमप्यनुचितम्। ननु, षष्ठेऽन्नप्राशनं मासि—इति नियतकालत्वन्नप्राशनस्य स्मर्य्यते नामकरणेन व्यवहितत्वञ्च। उच्यते। अस्मच्छास्ते खल्विदानीमेवान्नप्राशनमुपदिश्यते,—इत्यन्येषामेव नियतकालत्वं नामकरणेन व्यवहितत्वञ्च, नास्माकम्। नापि नियतकालत्वमस्यन्नप्राशनस्य। अतएव यमः।

"ततोऽन्नप्राशनं षष्ठे मासि कार्य्यंयथाविधि।  
अष्टमेवाऽथ कर्त्तव्यं यद्वेष्टं मङ्गलं कुले"॥

 इति कालद्वयमुपदिश्य कालान्तरमपि कुलानुगतमुपदिशति। आचार्य्यः किलोपदेष्टा छन्दोगकुलधर्म्माणाम्।मनुरपि—

"षष्ठेऽन्नप्राशनं मासि यद्वेष्टं मङ्गलं कुले”।

 इति तथैवोपदिशति। अन्ये तु मन्यन्ते। ‘जातकर्म्मरूपत्वादेतस्य नान्नप्राशनत्वम्। न खल्वेकेन कर्म्मणा संस्कारद्वयनिष्पत्तिर्युक्ता। नियतकालत्वादन्नप्राशनस्य नामकरणेन व्यवहितत्वाच्चप्राङ्नाभिवर्द्धनात् करणं न युक्ततरम्। स्वशास्खायामन्यस्य विधानाभावेऽपि पारशाखिकमेवानुष्ठेयम्। तस्मादध्वर्य्युभ्यो गृह्णीयात्। प्रधानहोमदेवतामात्रमेवाध्वर्य्युभ्यो ग्रहीतव्यम्, पूर्व्वापरेतिकर्त्तव्यताकलापस्तु स्वशाखोक्त एव स्यात्'—इति। तदत्र भगवन्तोभूमिदेवाः प्रमाणम्॥०॥२१॥०॥

 एतस्मिन् कर्म्मणि कृते पिता—

 कृन्तत नाभिमिति ब्रूयात् स्तनञ्चप्रतिधत्तेति॥२२॥

 कृन्तत नाभिम्—इति, स्तनञ्च प्रतिधत्त—इति च ब्रूयात्॥२२॥

 अत ऊर्द्धमसमालम्भनमादशराचात्॥२३॥

 अतः अस्मान्नाभिवर्द्धनात् स्तनप्रतिधानाच्च ऊर्द्धं परतः, असमालम्भनमस्पर्शनम् आदशरात्रात् दशरात्रपर्य्यन्तम्। तेन, “सूतिकां स्पृष्ट्वा सचेलः स्नायात्"—इत्येवमादिस्मृतौ मातरस्पृश्यत्वं यदभिहितं, तदस्मात् कर्म्मण ऊर्द्धमिति बोद्धव्यम्॥०॥२३॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये द्वितीयप्रपाठकस्य सप्तमी खण्डिका॥०॥

————



गोभिलीयगृह्यसूत्रे  
द्वितीयप्रपाठके अष्टमी खण्डिका।  
![](../books_images/U-IMG-1707914577Capture14thfeb.JPG)

** जननाद्यस्तृतीयो ज्यौत्स्नस्तस्य तृतीयायां प्रातः सशिरस्कं कुमारमाप्लाव्यास्तमिते वीते लोहितिम्न्यञ्जलिकृतः पितोपतिष्ठते॥१॥**

 जननात् जन्मत आरभ्य तृतीयो यो ज्यौत्स्नः ज्योत्स्नायुक्तः पक्षःशुक्लपक्षः—इत्येतत्। तस्य तृतीयायान्तिथौ प्रातः सशिरस्कं कुमारमाप्लाव्य स्नापयित्वा। रात्रौ कर्मणो विधानात् रात्रावेव स्नानंमाभूदित्येवमर्थं प्रातरितिसूत्रितम्। अस्तमिते सवितरि, वीते विगते लोहितिम्नि लौहित्ये, सन्ध्योपरमे—इत्यर्थः। अञ्जलिकृतःकृतोऽञ्जलिर्येन सोऽयमञ्जलिकृतः। आहिताग्न्यादिपाठात् कृतशब्दस्य परनिपातः। पिता उपतिष्ठते आराधयति चन्द्रमसं तदभिमुखः सन्। कुतः? ‘पितोपतिष्ठते’ अभिमुखश्चन्द्रमसम्’—इति लिङ्गात्। यत्तु,—दिशोऽनादेशात् 'प्राङ्मुखकरणञ्चानादेशे’—इति सूत्रकारवचनात् प्राङ्मुख उपतिष्ठते—इति वर्णनम्। तदसङ्गतम्। शुक्लतृतीयायां चन्द्रमसः पश्चिमदिगवस्थितत्वेन प्राङ्मुखेन पित्रा तदाराधनवर्णनस्यानुचितत्वात्। लिङ्गविरोधाच्च। 'उत्तिष्ठते'—इति पाठे चन्द्राभिमुख ऊर्द्धस्तिष्ठति—इति व्याख्येयम्॥०॥१॥०॥

 अथ माता शुचिना वसनेन कुमारमाच्छाद्य दक्षिणत उदञ्च पित्रे प्रयच्छत्युदक्शिरसम्॥ २॥

 अथानन्तरमेव माता शुचिना निर्निक्तेन वसमेन कुमारम् आच्छाद्य । आङ्मर्य्यादायाम् ईषदर्थे वा। कथन्नाम? मुखवर्ज्जंच्छादयित्वा। दक्षिणतः पितुर्दक्षिणस्यां दिशि भूत्वाउदञ्चमुत्तानम् उदक्शिरमञ्च कुमारं पित्रे प्रयच्छति प्रददाति॥०॥२॥०॥

प्रदाय च सा, -

**अनुपृष्ठं परिक्रम्योत्तरतोऽवतिष्ठते॥ ३॥**

 अनुपृष्ठंपत्युः पृष्ठदेशेन परिक्रम्य गत्वा उत्तरतः पत्युरुत्तरस्यां दिशि अवतिष्ठते ऊर्द्धा तिष्ठति॥०॥३॥०॥

अथ जपति,— यत्ते सुसीम इति; यथाऽयन्न प्रमीयेत पुत्रो जनित्र्याअधीति॥ ४॥

 अथेत्यानन्तर्य्यार्थम्। परिक्रम्योत्तरतः स्थितायां तस्याम् अनन्तरं पिता जपति, न तु परिक्रममाणायामेव। किं जपति? यत्ते सुसीम – इति त्र्यृचम्। किमन्तः पुनरयं त्र्यृचः? उच्यते।यथाऽयन्त्र प्रमीयेत पुत्रो जनित्र्या अधि – इत्येवमन्तः। तदिदं त्र्यृचस्यान्तप्रज्ञापनार्थमुतम्॥०॥४॥०॥

 एवं जपित्वा अथ कुमारम्—

** उदञ्चंमात्रे प्रदाय यथार्थम्॥५॥**

 ऋजुरक्षरार्थः। यथार्थमिति कर्म्मणःपरिसमाप्तिरुच्यते। तेन वामदेव्यगानमिदानीं कर्त्तव्यम्। तथाच कर्म्मप्रदीपः।

**"अहोमकेष्वपि भवेत् यथोक्तंचन्द्रदर्शने।  
वामदेव्यं गणेष्वन्ते बल्यन्ते वैश्वदेविके”।**

 इति। तदिदं कर्म्म चन्द्रदर्शनमिति निष्क्रमणमिति चाख्यायते। केचिदत्र,—

**"बृहत्पत्रक्षुद्रपशुस्खस्त्यर्थं परिविश्यतोः।  
सूर्य्येन्दोः कर्मणीये तु तयोः श्राद्धं न विद्यते”।**

 इति कर्म्मप्रदीपवचनपरार्द्धं पश्यन्तोऽन्वाहार्य्यश्राद्धं निषेधन्ति। तदसङ्गम्। पूर्वार्द्धानबलोकनात्। बृहद्वाहनानां चुद्रपशूनाञ्च स्वस्त्ययनार्थं परिविश्यमाने सूर्य्येचन्द्रमसि च ये कर्म्मणीवक्ष्यमाणे, तयोः श्राद्धं नास्ति—इति खल्बर्थोवचनस्य॥०॥५॥०॥

** अथ येऽत ऊर्द्धंज्यौत्स्नाः प्रथमोद्दिष्ट एव तेषु पितोपतिष्ठतेऽपामञ्जलिं पूरयित्वाऽभिमुखश्चन्द्रमसम्॥६॥**

 अथेत्यपूर्वकर्म्मोपन्यासार्थम्। अन्ये तु वर्णयन्ति,—'अथ शब्दोऽधिकारानुवृत्त्यर्थः। कथन्नाम? पूर्ववदिदमपि चन्द्रदर्शन एव'—इति। अतोऽस्मात् तृतीयात् शुक्लपक्षादूर्द्धं ये ज्यौत्स्नाः शुक्लपक्षाः, तेषु प्रथमोद्दिष्ट एव,—प्रथमं यः काल उद्दिष्टः कथितः तस्मिन्नेव काले तृतीयायामित्येतत्। प्रथमोदित एव,—इति पाठेऽपि प्रथममुदितः कथितो यः कालस्तस्मिन्निति स एवार्थः। अपरे

त्वाहुः,—'प्रथमोद्दिष्ट एव प्रथमोदित एव चन्द्रमसि प्रतिपदि द्वितीयायां वा, न यथापूर्वं तृतीयायाम्'—इति। पिता अभिमुखः सन् चन्द्रमसं उपतिष्ठते आराधयति किं कृत्वा? अपामद्भिरञ्जलिं पूरयित्वा॥०॥६॥०॥

 तञ्चाञ्जलिम्—

 यददश्चन्द्रमसीति सकृद्यजुषाद्विस्तूष्णीमुत्सृज्ययथार्थम्[^15]॥७॥

[^15]: "एतत् सूत्रानन्तरं 'अत ऊर्द्धंज्यौत्वेस्रेष्वेतत् कर्म्मासंवत्सरम्' - इति सूत्रतयैव संस्कारतत्त्वेऽधारि । परमस्मदवलोकितेषु सर्वेषु सूत्रग्रन्थेषु भाष्यपुस्तकद्वये च तददर्शनात् युक्त्या तन्निर्णयस्य भाष्ये दर्शनाच्च भाष्यप्रतोकमेव तत् ।"

 

यददश्चन्द्रमसि—इति मन्त्रेण सकृच्चन्द्रमसं प्रत्युत्सृज्य अञ्जलिद्वयं तूष्णीमुत्सृजेत्। यथार्थमिति कर्म्मणः परिसमाप्तिरुच्यते। एतच्चकर्म्म देशान्तरस्थोऽपि कुर्य्यात्। मातृकुमारयोरस्मिन् कर्मण्यनङ्गत्वात्। कियन्तं कालं कुर्य्यात्? संवत्सरपर्य्यन्तम्। कुतः? तावतैव कृतत्वात्। वर्षान्तरेष्वपि तएव ज्यौत्स्नाःतएव मासाः तएव चर्त्तवः पुनरावर्त्तन्ते। ‘अत ऊर्द्धंज्यौत्स्नेषु’—इत्यकृत्वा, 'ये अत ऊर्द्धं ज्यौत्स्नाः तेषु'—इति करणाच्चैवमवगच्छामः। सर्व्वनाम्नाखल्वभिमतेषु ज्यौत्स्नेष्वेतदुपदिश्यते। असमाम-गुरु-क्रमभेद पुनर्व्वचनार्थापत्तयः स्खल्वर्थविशेषप्रतिपादनार्था भवन्ति। शिष्टाश्चैमाचरन्ति॥०॥७॥०॥

** जननाद्दशरात्रेव्युष्टे शतरात्रेसंवत्सरे वा नामधेयकरणम्॥८॥**

 जननात् जन्मदिवसात् आरभ्य दशरात्रे व्युष्टे अतिक्रान्ते, शतरात्रे व्युष्टे, संवत्सरे वा व्युष्टे नामधेयकरणं, नामैव नामधेयम्, तस्य करणम्—इति कर्म्मणो नामधेयम्। कर्त्तव्यम्—इति सूत्रशेषः। एकस्माद्वाशब्दान्नैते कालास्तुल्यवद्विकल्प्यन्ते। किन्तु यदि दैवान्मानुषाद्वाकुतश्चिदन्तरायात् दशरात्रेव्युष्टे नामधेयकरणं न सम्पद्यते तदा शतरात्रेव्युष्टे, तत्राप्यसम्पत्तौ संवत्सरे व्युष्टे—इति॥०॥८॥०॥

** अथ यस्तत् करिष्यन् भवति पश्चादग्नेरुगगग्रेषु दर्भेषु प्राङुपविशति॥९॥**

 अथेति जातगृहनियमार्थम्। कथं नाम? यस्मिन् गृहे कुमारोजातः, तस्मिन् एव गृहे एतत् कर्त्तव्यम्। अन्यथा प्रागेव चन्द्रदर्शनात् कुमारस्यवहिर्गमनं स्यात्। तथा चोक्तं बह्वृचशाखायाम्। 'तन्मध्ये जुहुयात् यस्मिन् जातः स्यात्’—इति। यः—इति सामान्याभिधानात् पितुरभावेऽन्योऽप्यधिकारी—इति दर्शयति। यः कश्चित् पित्रादिः तत् नामधेयकरणं करिष्यन् कर्त्तुमिच्छन् भवति, स पश्चादग्नेरुदगग्रेषु दर्भेषु प्राङ्मुख उपविशति। सखल्वयमग्निः शालाग्नेरपि लौकिक एव बोद्धव्यो न पुनः स्वयमाहितः। गर्भसंस्कारहोमानामेव तत्रानुज्ञानात्। नामधेयादौ लौकिकाग्नेरुपदेशाच्च। तथाच कर्म्मप्रदीपः।

**“न स्वेऽग्नावन्यहोमः स्यान्मुक्कैकां समिदाहुतिम्।  
स्वगर्भसत्क्रियार्थांश्च यावन्नासौप्रजायते।  
अग्निस्तु नामधेयादौ होमे सर्व्वत्रलौकिकः।  
न हि पित्रा समानीतः पुत्रस्य भवति क्वचित्”।**

** **इति॥०॥९॥०॥

** अथ माता शुचिना वसनेन कुमारमाच्छाद्य दक्षिणत उदञ्चंकर्त्रेप्रयच्छत्युदक्शिरसम्॥१०॥**

 कृतभाव्यं सूत्रम्॥०॥१०॥०॥

 प्रदाय च माता,—

 अनुष्पृष्ठं परिक्रम्योत्तरत उपविशत्युदगग्रेषु दर्भेषु॥११॥

 उक्तार्थमेतत्॥०॥११॥०॥

** अथ जुहोति प्रजापतये तिथये नक्षत्राय देवताया-इति॥१२॥**

 अथेत्यानन्तर्य्यार्थम्। कथं नाम? उपविष्टायां तस्यां कुमारं प्रदाय जुहोति। इतरथा गृहीतकुमारस्य हवनाऽसम्भवात्। एवमेके। गृहीतकुमार एव जुहोति। एवमपरे। कस्मै जुहोति? प्रजापतये जुहोति। यस्यां तिथौ कुमारोजातस्तस्यै तिथये जुहोति। यस्मिन् नक्षत्रे जातः तस्मै नक्षत्राय जुहोति। तिथेर्नक्षत्रस्य च या देवता तस्यै च जुहोति। अनादेशादाज्यं द्रव्यम्। इति-शब्दो होमस्य प्रकारविशेषं सूचयति। तत्र तिथयः प्रतिपदाद्याः। तासां देवताश्चामावस्यापर्य्यन्तानां ब्रह्म-त्वष्ट-विष्णु-यम-सोम-कुमार-मुनि-वसु-पिशाच-धर्म्म-रुद्र-वायु-मन्मथ-यक्ष-पितरः। पौर्णमास्यास्तु विश्वेदेवाः। तत्र तिथिहोमे, प्रतिपदे स्वाहा—इत्यादिकः प्रयोगः। तिथिदेवताहोमे विशेषमाह कर्म्मप्रदीपः।

"नामधेये मुनि-वसु-पिशाचा बहुवत् सदा।  
यक्षाश्च पितरोदेवा यष्टव्यास्तिथिदेवताः।

 इति। तेन, मुनि-वसु-पिशाच-यक्ष-पितरो विश्वेदेवाश्चबहुवचनान्ता होतव्याः, शेषा एकवचनान्ताः। नक्षत्रान्यश्विन्यादीनि। नक्षत्रहोमेऽपि विशेषमाह स एव।

"आग्नेयाद्येऽथ सर्पाद्ये विशाखाद्ये तथैवच।  
आषाढ़ाद्येधनिष्ठाद्ये अश्विन्याद्ये तथैवच।  
द्वन्द्वान्येतानि बहुवदृक्षाणां जुहुयात् सदा।  
द्वन्द्वद्वयंद्विवच्छेषमवशिष्टान्यथैकवत्”।

 इति। कृत्तिकाद्ये द्वेनक्षत्रे, अश्लेषाद्ये द्वे, विशाखाद्ये द्वे, आषाढ़ाद्ये द्वे, धनिष्ठाद्ये द्वे, अश्विन्याद्ये द्वे,—एतानि द्विकानि;—कृत्तिकाभ्यः स्वाहा, रोहिणीभ्यः स्वाहा,—इत्यादिबहुवचनयुक्तानि जुहुयात्। शेषमवशिष्टं द्वन्दद्वयं—भाद्रपदाद्वयं फल्गुनौद्वयञ्च;—पूर्व्वभाद्रपदाभ्यां स्वाहा, उत्तरभाद्रपदाभ्यां स्वाहा,—इत्यादिद्विवचनयुक्तं जुहुयात्। अवशिष्टानि मृगशिरः प्रभृतीनि नक्षत्राणि,—मृगशिरसे स्वाहा,—इत्याद्येकवचनान्तानि जुहुयात्।तत्रापि लिङ्गनिर्णयस्तन्त्रान्तरे।

**“हस्ता-स्वाति श्रवणा अक्लीवे  
मृगशिरो न पुंसि स्यात्।  
पुंसि पुनर्व्वसुपुय्यौ  
मूलन्त्वस्त्री स्त्रियः शेषाः”।**

 इति। तस्मात्, मूलायै स्वाहा—इति प्रामादिकः प्रयोगः। नक्षत्रदेवताश्चयथाक्रमम्, अश्वि-यम-अग्नि-प्रजापति-सोम-रुद्र-अदिति-बृहस्पति-सर्प-पितृ-भग-अर्य्यमन्-सवितृ-त्वष्टृ-वायु-इन्द्राग्नि-मित्र-इन्द्र-निर्ऋति-अप्-विश्वेदेव-विष्णु-वसु-वरुण-अजपाद-अहि-ब्रध्न-पूषाणः। नक्षत्रदेवताहोमेऽपि विशेषमाह कर्म्मप्रदीपः।

**“देवता अपि हूयन्ते बहुवत् सर्पवस्वपः।  
देवाश्चपितरश्चैव द्विवदेवाश्विनौ तथा”।**

 इति। तेन सर्पवस्वपो विश्वेदेवाः पितरश्च बहुवचनान्ताहोतव्याः। अश्विनौ द्विवचनान्तौ होतव्यौ। अर्थादन्यादेवता एकवचनान्ता होतव्याः। सोऽयं विशेषः, इतिशब्देन द्योतितः॥०॥१२॥०॥

 तस्य मुख्यान् प्राणान् संमृशन् कोऽसि कतमोऽसीत्येतं मन्त्रं जपति॥१३॥

 तस्य कुमारस्यमुख्यान् मुखे भवान् प्राणान् प्राणनिर्गमोपायभूतान् सप्त च्छिद्रविशेषान्–मुखमक्षिणी नासिके कर्णावित्येतद्रूपानिति यावत्।संमृशन् संस्पृशन्। क्वचित्तथैव पाठः। कोऽसि–इत्येतं मन्त्रं जपति। च्यवसानोऽयं मन्त्रः॥०॥१३॥०॥

 तस्मिंश्च मन्त्रे,—

** आहस्पत्यं मासं प्रविशासावित्यन्ते च मन्त्रस्य घोषवदाद्यन्तरन्तस्थं दीर्घाभिनिष्ठानान्तं कृतं नामदध्यात्॥१४॥**

**** ‘आहस्पत्यं मासं प्रविशासौ’ – इत्यत्र असावित्यस्मिन् मन्त्रस्थाने,तेच मन्त्रस्य 'परिददात्वसौ' - इत्य साविति सर्व्वनामस्थाने, नामदध्यात् उच्चारयेत्। कीदृशं नाम? उच्यते। कृतं कल्पितं,कृदन्तं वा। अथवा। कृतप्रथमान्तं, “द्वादशेऽहनि पिता नाम कुर्य्यात्”–इति श्रुतेः पित्रादिकृतं वा। नामैव विशिनष्टि। घोषवदाद्यन्तरन्तस्यं दीर्घाभिनिष्ठानान्तम्। घोषवदादि। वर्गाणां प्रथमद्वितीयाः शेषसाश्चाघोषाः, तदन्ये व्यञ्जनवर्ण घोषवन्तः। घोषवदक्षरमादि यस्य नाम्नः, तत् घोषवदादि। अन्तरन्तस्थम्।अन्तस्थायरलवाः। अन्तर्मध्ये अन्तस्थमक्षरं यस्य तदन्तरन्तस्थम्।दीर्घाभिनिष्ठानान्तम्। दीर्घोद्विमात्रोवर्णः, अभिनिष्ठानं विसर्ज्जनीयमक्षरम्। राणायनौयानां ऋक्तन्त्रे प्रसिद्धा विसर्जनीयस्याभिनिष्ठानाख्येति भट्टभाव्यम्। दीर्घश्च अभिनिष्ठानञ्च दीर्घाभिष्ठाने, ते अन्ते यस्य तत् दीर्घाभिनिष्ठानान्तम्। एकस्मिन्नाम्नि, दीर्घस्य अभिनिष्ठानस्य च समुच्चयेनान्तत्वा सम्भवादर्थादनयोर्व्विकल्पः;- दीर्घान्तम् अभिनिष्ठानान्तं वा। तद् यथा, दीर्घान्तं नाम गोविन्दशर्म्मा- इत्यादिरूपं, अभिनिष्ठानान्तञ्च गोविन्दः - इत्यादिरूपम्।

 इति भट्टनारायणप्रभृतयोवृद्धाः। गर्गोऽप्याह।

**“आदौ घोषवदक्षरं यरलवान् मध्ये पुनः स्थापये-  
दन्ते दीर्घविसर्ज्जनीयसहितं नाम प्रयत्नात् कृतम्”॥**

 इति। तथा चोभयथा दर्शनम्। “श्रुतशीलनाम्ने वराय"—इत्याश्वलायनगृह्यपरिशिष्टे। “गिरिशर्मैवमुक्तवान्”—इति कर्म्मप्रदीपे। एवमन्यत्र। गृह्यान्तरवृत्तिकारैरपि, द्व्यक्षरस्यचतुरक्षरस्य च नाम्न उदाहरणतया भवः इति विष्णुशर्म्माइति चैवमादिकं लिखितम्। दौर्घाभिनिष्ठानान्तमित्यत्र 'दौर्घाभिनिष्ठानम्'—इति पठन्त्यन्ये। दीर्घेनाक्षरेण अभिनिस्तिष्ठते ममाप्यते यन्नाम तद्दीर्घाभिनिष्ठानं, यथा गोविन्दशर्म्मा—इति व्याचक्षते च।

 तदिदं नाम्नः प्रतीकत्रयमादिमध्यान्तभेदेन सूत्रितम्। ये त्वाहुः, शर्म्मादीनां न नामावयवत्वं किन्तु नामभिन्नत्वं तदुपपदत्वञ्च,—इति। ते तु न्यायेन न सङ्गच्छन्ते। परमप्रेक्षावान् खल्वाचार्य्योनाम्न आदिं मध्यं चावयवं सूत्रयित्वा क्रमागतमवश्यसूत्रयितव्यमन्तमवयवमुपेक्ष्यनाम्न उपपदं सूत्रितवानित्यस्यासम्भवदुक्तिकत्वात्। को हि प्रेक्षावानेवमाचक्षीत। 'अयुग्दान्तं स्त्रीणाम्'—इत्यग्रिमसूत्रे दाकारस्य नामावयवत्वस्य तेषामप्यनुमतत्वेनात्रापि तथैव वर्णयितुमुचितत्वाञ्च। तात्पर्य्यभेदकल्पनस्यान्याय्यत्वात्। उत्तरसूत्रे दाकारस्य दीर्घाभिनिष्ठानयोरपवादरूपेण प्रवृत्तेस्तस्येव तयोरपि नामप्रतीकत्वप्रतीतेश्च। पाठान्तरे तु शर्म्मेत्यस्यनामावयत्वेन सन्देहगन्धोऽपि। तथा स्नानसूत्रपरिशिष्टम्।

“गोत्रं स्वरान्तं सर्व्वत्रगोत्रस्याक्षय्यकर्म्मणि।  

गोत्रस्तु तर्पणे प्रोक्तःकर्त्ता एवं न मुह्यति।  
सर्वत्रैव पितः प्रोक्तंपिता तर्पणकर्म्मणि।  
पितुरक्षय्यकाले तु अक्षयांतृप्तिमिच्छता।  
शर्म्मन्नर्घ्यादिके कार्य्येशर्म्मातर्पणकर्म्मणि।  
शर्म्मणोऽक्षय्यकाले च पितॄणां दत्तमक्षयम्"।

 इति। तदत्र गोत्रसंबन्धन्नाम्नामुल्लेखप्रकारोपदेशपरे ग्रन्थे गोत्रसंबन्धयोरुल्लेखप्रकारमुपदिश्य 'शर्म्मन्नर्घ्यादिके कार्य्ये'—इत्याद्यभिधानात् शर्म्मशब्दस्य नामप्रतीकत्वं स्पष्टमवगम्यते। तस्य नामभिन्नत्वे तदुपपदत्वेच क्रमागतस्य नाम्न उल्लेखप्रकारमनभिधाय तदुपपदस्योल्लेखप्रकाराभिधानमसङ्गतं भवेत्। न च सङ्गतं शास्त्रमसङ्गतं कर्त्तुमुचितम्। तथा मनुः।

**"नामधेयं दशम्यान्तु द्वादश्यां वाऽथ कारयेत्।  
पुण्येतिथौ मुहूर्त्ते वा नक्षत्रे वा गुणान्विते।  
मङ्गल्यं ब्राह्मणस्य स्यात् क्षत्रियस्य बलान्वितम्।  
वैश्यस्य धनसंयुकं शूद्रस्य तु जुगुप्सितम्।  
शर्म्मवद्ब्राह्मणस्य स्यात् राज्ञोरक्षासमन्वितम्।  
वैश्यस्य पुष्टिसंयुक्तं शूद्रस्य प्रैष्यसंयुतम्”।**

 इति। नामधेयमिति विशेष्यमुत्तरवचनद्वयेऽनुषञ्जनीयम्। शङ्खस्त्वन्तिमं वचनमन्यथा पठितवान्। तद्यथा।

**"शर्म्मान्तं ब्राह्मणस्योक्तंवर्म्मान्तं क्षत्रियस्य च।  
धनान्तञ्चैव वैश्यस्य दासान्तञ्चान्त्यजन्मनः।**

 इति। शातातपस्याप्येतत्। यच्चाह यमः।

**“शर्म्मादेवश्च विप्रस्य वर्म्मात्राता च भूभुजः।  
भूतिर्गुप्तश्च वैश्यस्य दासःशूद्रस्य कारयेत्”।**

 इति। भूतिर्दत्तश्चेति पाठान्तरम्। तदनेन शर्म्मादेवश्चेत्यनयोर्विकल्पेनोत्तरप्रतीकत्वं विप्रनाम्नामिति तस्य मतं लक्ष्यते। अक्ष्मिन् विषये मुनीनां मतभेदोपलम्भात्। यथेहैव तावत्, 'धनान्तञ्चैववैश्यस्य’—इति, ‘भृतिर्गुप्तश्च वैश्यस्य'—इति चैवमादि। चकारात्समुच्चयावगतिस्तु 'ब्राह्मणो वैल्वपालाशौ'—इत्यादिवत् समर्थनीया। तथाच ‘ब्राह्मणो वैल्वपालाशौ’—इत्यत्र व्याख्यातं कुल्लूकभट्टेन, ‘वैल्वः पालाशो वा दण्डः—इति वाशिष्ठे विकल्पदर्शनादेकस्यैव दण्डस्य धारणम्। विकल्पितयोरेवैकब्राह्मणसंबन्धात् समुच्चयो द्वन्द्वेनानूद्यते'—इति। तद्वदत्रापि स्यात्। कस्यचिद्विप्रस्य शर्म्मा,—इति कस्यचिच्च देवः,—इति सर्व्वथाऽपि खलु द्वयमेतद्विप्रस्यैव भवति न क्षत्रियादेरिति। न त्वेकस्मिन् नाम्नि देवशर्म्मणोः समुच्चयः। मन्वादिविरोधात्। तथात्वे वर्म्मत्रात्रोर्भूतिगुप्तयोरपि समुच्चयः स्यात्। वस्तुतस्तु मन्वादिभिः कैरपि देवशब्दस्य नामप्रतीकत्वानुपदेशात् प्रतीकद्वयाभिप्रायेण यमवचनं वर्णनीयम्। मन्वादिस्वरसात्। तथाच शर्म्मादीनामेकप्रतीकत्वं, देवावबोधक-त्राणावद्योतकभूत्यभिव्यञ्जक-शब्दानामपरप्रतीकत्वं तस्यार्थः। प्रतीकयोः पौर्व्वापर्य्यन्तु वचनान्तरानुसारेणावसेयम्। विष्णुपुराणम्।

**"ततश्च नाम कुर्व्वीत पितैव दशमेऽहनि।  
देवपूर्व्वंनराख्यं हि शर्म्मवर्म्मादिसंयुतम्।  
शर्म्मेति ब्राह्मणस्योक्तंवर्म्मेतिक्षत्रियस्य च।**  

**गुप्तदासात्मकं नाम प्रशस्तं वैश्यशूद्रयोः”।**

 इति। नराख्यमेव प्रतीकद्वयेन विशिनष्टि; देवपूर्व्वमिति, शर्म्मवर्म्मादिसंयुतमिति च। तत्र च "देवपूर्व्वं श्राद्धं कुर्व्वीत"—इति "देवपूर्व्वं पितृभ्योऽन्नम्"—इति चैवमादिवत् देवः पूर्व्वोयस्येति बहुब्रीहिसमासाश्रयणेन देवबोधकशब्दस्य पूर्व्वप्रतीकत्वं शर्म्मवर्म्मादेश्चोत्तरप्रतीकत्वं पारिशेय्यादवसीयते। तथाच शङ्खलिखितौ। "देवतानक्षत्रादिसंबद्धं पिता नाम कुर्य्यात्”—इति। तथा शङ्खः। "कुलदेवतासंबद्धं पिता नाम कुर्य्यात्”—इति। इदं 'कुलसंबद्धं देवतासंबद्धं वा'—इति मदनपारिजाते व्याख्यातम्। आचार्य्योऽप्यभिवादनीये नाम्नि सूत्रयिष्यति, “देवताश्रयं वा नक्षत्राश्रयं वा गोत्राश्रयमप्येके”—इति।

 न च देवात् पूर्व्वं देवपूर्व्वमिति व्याख्यानं युक्तमिति वाच्यम्। पूर्व्वलिखितशास्त्रान्तरानुसारेण बहुब्रीहिसमासस्यैव युक्रत्वात्। तन्मते 'शर्म्मादेवश्च विप्रस्य'—इति यमवचनानुसारेण विप्रनाम्न एव देवशब्दपूर्व्ववर्त्तित्वेन वर्म्मादेश्च क्षत्रियादिनाममात्रविषयत्वेन देवपूर्व्वस्य नाम्नो वर्म्मादिसंयुतत्वानुपपत्तेश्च। क एवमाह देवपूर्व्वस्य नाम्नो वर्म्मादिसंयुतत्वमिति, तस्य शर्म्मसंयुतत्वमेव ब्रूमः। तच्चैतद्विप्रविषयमिति मन्यामहे। सत्यमेवं ब्रवीति भवान्, मन्यते चैवम्। न त्वेवं वाक्यार्थो घटते। किं कारणम्? देवपूर्व्वस्यैव नाम्नःशर्म्मवर्म्मादिसंयुतत्वस्य वचनादवगतेः। किञ्च भवतां देवपूर्व्वस्य नाम्नो विप्रविषयतया उपात्ते देवपूर्व्वेनाम्नि शर्म्मयुतत्वमन्वीयते इति वक्तव्यम्। उक्तञ्चैवमेव भवद्भिः। एवञ्च नामान्तरस्यानुपादानात्

वर्म्मादियुतत्वमिदानीं कुत्रान्वीयताम्। न ह्यनन्वितमेवेदमिति शक्यं वक्तुम्। तथा सति बालोन्मत्तादिवाक्यवदपार्थकमेतदित्यापतति। न चैतदुचितम्। न वा वृत्तिशब्दैकदेशार्थस्यैवमभिसंवन्धोऽनुमतः प्रामाणिकानाम्। तस्मात्, देवपूर्व्वस्य नाम्नःशर्म्मवर्म्मादिसंयुतत्वान्वयोपपत्तये पूर्व्वोक्तैव व्याख्या धीमद्भिरादरणीया।

 तदत्र शर्म्मादिपदोत्तरमितिकारकरणात् 'गुप्तदासात्मकं नाम'—इति चाभिधानात् तावन्मात्रस्यैव परप्रतीकत्वं न देवादिशब्दसमुच्चितस्य। तथा शर्म्मादीनां नामावयत्वञ्च सुव्यक्तंप्रतीयते। तत्त्वकृतस्तु, 'ततश्च नाम कुर्व्वीत'—इत्यनेनोपपदत्वं नामभिन्नत्वञ्च शर्म्मादीनामिति, 'शर्म्मन्नर्घ्यादिके कार्य्ये’—इत्यत्र च शर्म्मान्नित्यनेन‘गोत्रसंबन्धनामानि' इत्येकवाक्यतया शर्म्मान्तं नाम प्रतीयते,—इति च परस्परविरुद्धमेव किमित्युक्तवन्त इति तएव प्रष्टव्याः॥०॥१४॥०॥

 एतदतद्धितम्॥१५॥

एतदिति नाम्नः परामर्शः। सूत्रितनाम्नस्तद्धितत्वासम्भवादेतदतद्धितान्तमिति व्याख्येयम्। दीर्घाभिनिष्ठानान्तत्वसूत्रणादेवातद्धितान्त्वेसिद्धे पुनरुपादानं नियमार्थम्। एतदेव नामाऽतद्धितान्तं न पुनरन्यदिति नियम्यते। तेन, 'यत्तद्गुह्यमेव भवति’—इति 'अभिवादनीयं नामधेयं कल्पयित्वा'—इति चैवमादिनाम्नां तद्धितान्तत्वमपि स्यात्। पूर्वप्रतीकाभिप्रायं वा सूत्रंवर्णनीयम्। तत्राप्येतदितिकरणादन्येषां नाम्नां पूर्वप्रतीकस्य तद्धितान्तत्वमनिषिद्धम्॥०॥१५॥०॥

**
अयुग्दान्त![](../books_images/U-IMG-1708002627Capture7thfeb.JPG)स्त्रीणाम्॥१६॥**

 अयुक् अयुग्माक्षरम्, दान्तं दाकारान्तं नाम स्त्रीणां दध्यादित्यनुवर्त्तते। अयमेव विशेषः। सर्वमन्यत् पूर्ववत्। तेन, स्त्रीणां नाम ‘गौरीदा’—इत्यादिरूपं—सिध्यति। यत्तु "देव्यन्तास्तु स्त्रियः स्मृताः”—इति वचनम्। तत् कौथुमादिव्यतिरिक्तविषयम्। दादेव्योः समुच्चयमिच्छन्त्यन्ये। उदाहरन्ति च 'गौरी देवी दा'—इति॥०॥१६॥०॥

 मात्रे चैव प्रथमं नामधेयमाख्याय यथार्थम्॥१७॥

 तच्च नामधेयं प्रथमं पूर्वं मात्रे आख्याय कथयित्वा यथार्थमिति कर्म्मणः परिसमाप्तिरुच्यते तेन तन्त्रसमापनमिदानीं कुर्य्यात्। चशब्दात् पुरुषनाम्नःस्त्रीनाम्नश्च प्रथमं मात्रे कथनम्। एवशब्दो मातुरेव प्राथम्यं नियमयति। चैवेति वा निपातसमुदायः॥०॥१७॥०॥

 गौर्दक्षिणा॥१८॥

 नामधेयकरणकर्म्मणः॥०॥१८॥०॥

 कुमारस्य मासि मासि संवत्सरे सांवत्सरिकेषु वा पर्व्वस्वग्नीन्द्रौ द्यावापृथिवीविश्वान्देवा![](../books_images/U-IMG-1708003087Capture7thfeb.JPG)श्च यजेत॥१९॥

 जननादयस्तृतीयोज्यौत्स्नः–इति जननाद्दशरात्रेव्युष्टे—इति च जन्मनः प्रकृतत्वात् 'कुमारस्य' जन्मतिथौ वक्ष्यमाणादेवता 'यजेत'। कियन्तं कालं यजेत?—इत्यत्राह 'मासि मासि', प्रतिमासमित्यर्थः।

तेन वत्सरपर्य्यन्तं यागः। ऊर्द्ध्वंहि वत्सरात् तएव मासा आवर्त्तन्ते। ‘संवत्सरे’ वा, पूर्णे—इति वाक्यशेषः। अत्रापि जन्मतिथौ यजेत,—इति द्रष्टव्यम्। 'सांवत्सरिकेषु वा पर्वसु’ यजेत। संवत्सरस्य इमानि सांवत्सरिकानि, तेषु पर्वसु त्रयाणां ऋतूनामवसानतिथिषु–कार्त्तिकीफाल्गुन्याषाढ़ीषु। अथवा। द्वावत्र कालविकल्पौ। संवत्सरपर्य्यन्तं मासिमासि कुमारस्य जन्मतिथौ यजेत, सांवत्सरिकेषु वा पर्वसु यजेत। कतमाः पुनस्तादेवताः? उच्यते। 'अग्नीन्द्रौ'। 'द्यावापृथिव्यौ'। एते द्वन्ददेवते। 'विश्वान्देवांश्च' यजेत॥०॥१९॥०॥

 दैवतमिष्ट्वा तिथिं नक्षत्रञ्च यजेत॥२०॥

 जन्मतिथेर्दैवतमिष्ट्वाजन्मतिथिम्, जन्मनक्षत्रस्य दैवतमिष्ट्वाजन्मनक्षत्रञ्च यजेत॥०॥२०॥०॥

** विप्रोष्य ज्येष्ठस्य पुत्रस्योभाभ्यां पाणिभ्यां मूर्द्धानंपरिगृह्य जपेत्, यदा वा पिता म इति विद्यादुपेतस्य वाऽङ्गादङ्गात्
स_(![](../books_images/U-IMG-1708004104Capture7thfeb.JPG))श्रवसीति॥२१॥**

 विप्रोष्य प्रवासमनुभूय गृहमागतः पिता, ज्येष्ठस्य पुत्रस्य मूर्द्धानम्, उभाभ्यां पाणिभ्यां परिगृह्य अङ्गादङ्गादिति षड़वसानं त्र्यृचं जपेत्। यदा वा कुमारः, अयं मे पिता जनयिता,—इत्येवं विद्यात् जानीयात्, (शक्त्यर्थे लिङ्) ज्ञातुं शक्नोतीत्येतत्। तदा वा जपेत्। उपेतस्य उपनीतस्य वा कुमारस्य मूर्द्धानं परिगृह्य जपेत्। त इमे त्रयः कालविकल्पाः॥०॥२१।०॥

 **पशूनां त्वा हिङ्कारेणाभिजिघ्रामीत्यभिजिघ्य्रयथार्थम्॥२२॥**

 पशूनामिति मन्त्रेण अभिजिघ्य्रआभिमुख्येनाघ्राय—मूर्द्धानमिति प्रकृतेन सम्बन्धः। यथार्थमिति कर्म्मणः परिसमाप्तिरुच्यते। तेन वामदेव्यमिदानीं गातव्यम्। अत्रापि मन्त्रे असावित्येतस्मिन् सर्वनाम्नि सम्बोधनविभक्त्या पुत्रनाम प्रयोक्तव्यम्। अभिजिघ्रामि गोविन्दशर्म्मन्,—इति। तदिदं प्रोषितागतकर्म्मेत्युच्यते॥०॥२२॥०॥

** एवमेवावरेषाम्॥२३॥**

 अवरेषां कनिष्ठानामप्येवमेव मूर्द्धालम्भनन्तदभिघ्राणञ्च कर्त्तव्यम्॥०॥२३॥०॥

** यथाज्येष्ठं यथोपलम्भं वा॥२४॥**

 यो यो वयमा ज्येष्ठस्तस्य तस्य प्रथमं कर्त्तव्यम्, योयः पूर्वं सन्निधानमागच्छति तस्य तस्य वा॥०॥२४॥०॥

** स्त्रियास्तूष्णीं मूर्द्धन्यभिजिघ्रणं मूर्द्धन्यभिजिघ्रणम्॥२५॥**

 ऋजुरक्षरार्थः। ननु तूष्णीं मूर्द्धन्यभिजिघ्रणमिति सूत्रणात् मूर्द्धालम्भः समन्त्रकः प्राप्नोति? न। मन्त्रलिङ्गविरोधात्।

“अमन्त्रिका तु कार्य्येयं स्त्रीणामावृदशेषतः।  

संस्कारार्थं शरीरस्य यथाकालं यथाक्रमम्”।

 इति स्मरणाच्च। तस्मात्, मूर्द्धालम्भोऽमन्त्रकः सिद्धः। अतोऽभिघ्राणमात्रस्य तूष्णीन्त्वं सूत्रितम्। तर्हि स्त्रियास्तूष्णीमित्येव कर्त्तुमुचितम्, अलं मूर्द्धन्यभिजिघ्रणमित्यनेन? उच्यते। एवं कुर्वन् अभिघ्राणादन्यत् वक्ष्यमणं होमादिकं समन्त्रकमेव स्यादिति दर्शयति। तथाच वक्ष्यति "मन्त्रेण तु होमः"—इति। तस्मान्नकेवलं प्रोषितागतकर्म्मैव स्त्रियाःस्यात्, अपितु जातकर्म्मादिकमपि—इति सिद्धम्। ननु तथाप्यनर्थकम्। मन्त्रेण तु होमः—इति सूत्रणादेव तत्सिद्धेः। उच्यते। तस्य चूड़ाकरणकर्म्मणोऽनन्तरं सूत्रितत्वात् तन्मात्रविषयत्वमप्याशङ्कीत कश्चिन्मन्दमतिः कदाचिदिति तन्निरासार्थमेतत् सूत्रितम्। पुनरुक्तं वैतदादरार्थम्। पुनरुक्तंखल्वाचार्य्यग्रन्थे विद्यत एवेत्यावेदितम्। द्विर्वचनं प्रकरणसमाप्त्यर्थमादरार्थं वा॥०॥२५॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये द्वितीयप्रपाठकस्य अष्टमो खण्डिका॥०॥

————



गोभिलीयगृह्यसूत्रे  
द्वितीयप्रपाठके नवमीखण्डिका।  
![](../books_images/U-IMG-1708004662Capture15feb1.JPG)

** **

**अथातस्तृतीये वर्षे चूड़ाकरणम्॥१॥**

 अथशब्दःपूर्व्वप्रकृतार्थः।अथ पूर्व्वप्रकृतात् जन्मनस्तृतीये वर्षे वर्त्तमाने उदगयनादीनां समुच्चयोपलब्धौ चूड़ाकरणं कर्त्तव्यमिति सूत्रशेषः। कपुष्णिका-कपुच्छलाख्याःकेशाश्चूड़ा इति कथ्यन्ते। तासांवक्ष्यमाणेन विधिना संस्करणं चूड़ाकरणमिति कर्म्मणोनामधेयम्। अतःशब्दो हेत्वर्थः। यस्माद्वैजिकं गार्भिकञ्च पापमनेन कर्म्मणाऽपमृज्यते, तस्मादिदमवश्यं कर्त्तव्यमित्यर्थः। यथा मनुः।

"गार्भैर्होमैर्जातकर्म्मचौड़मञ्जीनिबन्धनैः।  
वैजिकं गार्भिकञ्चैनो द्विजानामपमृज्यते”।

 इति। अन्ये तु वर्णयन्ति। 'अतःशब्दो हेत्वर्थे। यस्मात् श्रुत्यन्तरे अन्योऽपि पक्षःश्रूयतेः—“प्रथमेऽब्दे"—इति, सोऽपि द्रष्टव्यः। तथाच मनुः।

"चूड़ाकर्म्म द्विजातीनां सर्व्वेषामेव धर्म्मतः।  
प्रथमेऽब्दे तृतीये वा कर्त्तव्यं श्रुतिचोदनात्"।

 इति॥०॥१॥०॥

** पुरस्ताछालाया उपलिप्तेऽग्निरुपसमाहितो भवति॥२॥**

 व्याख्यातार्थमेतत्॥०॥२॥०॥

 तत्रैतान्युपक्लृप्तानि भवन्ति॥३॥

 तत्र तस्मिन्नुपलिप्ते देशे एतानि वक्ष्यमाणानि उपसमीपे अग्नेः, क्लृप्तानि आसादितानि भवन्ति। कर्त्तुरनियमः॥०॥३॥०॥

 कानि पुनस्तानि? कस्यां वा दिशि अग्नेरासादयितव्यानि? उच्यते।


एकवि![](../books_images/U-IMG-1708005423Capture7thfeb.JPG)शतिदर्भपिञ्जूल्यउष्णोदकक![](../books_images/U-IMG-1708005451Capture7thfeb.JPG)स औदुम्बरःक्षुर आदर्शो वा क्षुरपाणिर्नापित इति दक्षिणतः॥४॥

 एकविंशतिस्त्रिःसप्त। दर्भपिञ्जूल्योव्याख्याताः। सप्त सप्त कृत्वा दर्भपिञ्जूल्यः स्थानत्रये आसादयितव्याः। एवमेकविंशतिस्ता भवन्ति। कुतः पुनर्भेदेनासादनम्? भेदेनैव विनियोगोपदेशात्। उदगग्राणाञ्चामूषामासादनं स्यात्। 'प्राचीसौम्यापराजिताः'—इति वचनात्। उष्णमुदकं यस्मिन् स उष्णोदकः, स चासौ कंसः—पात्रविशेषश्चेति उष्णोदककंसः। उदुम्बरस्यायमौदुम्बरः क्षुरः। स खल्वयमौदुम्बरःक्षुरस्ताम्रमय एव न दारूमयः। कुतः? 'प्रोहत्यप्रच्छिन्दन्’—इत्युपरिष्टादनेन छेदनस्याशङ्क्यमानत्वात्। सा खल्वाशङ्कैवमुपपन्ना भवति। न हि दारवेण केशच्छेदनं शक्यं कर्त्तुम्। तदभावे, आसम्यक् दृश्यते मुखमस्मिन्–इत्यादर्शोदर्पणो वा। क्षुरं पाणौ यस्यासौ क्षुरपाणिर्नापितः। इत्येतानि

दक्षिणतोऽग्नेरुपक्लृप्तानि भवन्ति। प्राक्संस्थानाञ्चामीषामासादनं स्यात्‌। कुतः? प्रादक्षिण्योपपत्तेः। एवमुत्तरत्रापि प्रादक्षिण्येनासादनं बौद्धव्यम्॥०॥४॥०॥

** आनडुहो गोमयः कृसरः स्थालीपाको वृथापक्व-इत्युत्तरतः॥५॥**

 अनड्वान वृषभस्तस्यायमानडुहोगोमयः, कृसरः स्थालीपाकः—इति पूर्व्वं व्याख्यातम्‌। स खल्वयं स्थालीपाको वृथापक्वः, संस्काररहितत्वात्‌, कर्मण्यव्याप्रियमाणत्वाच्च। इत्येतत्‌ द्वयमुत्तरतोऽग्नेरासादयितव्यम्‌॥०॥५॥०॥

** ब्रीहियवैस्तिलमाषैरिति पृथक्‌ पात्राणि पूरयित्वा पुरस्तादुपनिदध्युः॥६॥**

 ब्रीह्यादयः प्रसिद्धाः। ब्रीहियवैः—इतरेतरयोगनिर्देशात्‌ मिश्रितैः। तिलमाषैर्मिश्रितैरेव। इतिशब्दादेषामलाभे अन्यैरप्येवं विधैः। पृथक्नाना, पात्राणि,—बहुवचनस्यार्थवत्वार्थंत्रीणि, पूरयित्वा, पुरस्तात्‌ पूर्व्वस्यांदिश्यग्नेेः, उपनिदध्युः स्थापयेयुः॥०॥६॥०॥

** कृसरो नापिताय सर्व्वबीजानि चेति॥७॥**

 कृसरो नापिताय दातव्यः। सर्वबीजानि च तस्मैदातव्यानि। इतिना अन्यदपि पारितोषिकं देयमित्युपदिशति। सा खल्वियं

प्रतिपत्तिः कृसरस्य बीजपात्राणाञ्च प्रसङ्गादत्रैव सूत्रिता।कर्म्मक्रमएवायं कुतो न स्यात्? एतस्य प्रतिपत्तित्वेनापितस्य कर्म्ममूल्यतया दृष्टार्थत्वसम्भवात्। अन्यथा अदृष्टार्थत्वमस्य कल्पनीयं स्यात्। तच्चानिष्टम्। कृते च कर्म्मणि तन्मूल्यदानप्रसिद्धेः कर्मणोऽवसानएवैतानि नापिताय देयानि॥०॥७॥०॥

** अथ माता शुचिना वसनेन कुमारमाच्छाद्य पश्चादग्नेरुदगग्रेषु दर्भेषु प्राच्युपविशति॥८॥**

 अथेत्यानन्तर्य्यार्थम्।आज्यसंस्कारानन्तरमित्यर्थः। अथवा। अथेति द्रव्यासादनानन्तर्य्यमभिधत्ते। तथाच पूर्व्वसूत्रोक्तं कृसरादिदानं प्रतिपत्तिरेवेत्यवधार्य्यते। व्याख्यातमन्यत्॥०॥८॥०॥

 अथ यस्तत्करिष्यन् भवति, पश्चात् प्राङवतिष्ठते॥९॥

 अथेति किञ्चित् पूर्व्वप्रकृतं स्मारयति। किन्तत्? 'यथा पाणिग्रहणे तथा चूड़ाकर्मणि'—इत्यतिदेशम्। तेनात्र पुरस्ताच्चोपरिष्टाच्च चतस्रआहुतयो भवन्ति। यः कञ्चित्पित्रादिः तत् कर्म करिष्यन् भवति, स महाव्याहृतिभिर्व्यस्तसमस्ताभिश्चतस्रआहुतीर्हुत्वाअथानन्तरम्, गृहीतकुमारायामातुः पश्चात्, प्राङ् प्राङ्मुखः (क्वचित्तथैव पाठः) अवतिष्ठते ऊर्द्धस्तिष्ठति। ननु अग्नेः पश्चादित्येव कुतो न वर्ण्यते? आनर्थक्यादित्याह। एवं खल्वनर्थकमेव पश्चादितिवचनं स्यात्। पश्चादग्नेरिति खल्वनुवर्त्तत एव। तस्माद् यथोक्त एवार्थः॥०॥९॥०॥

 **अथ जपत्यायमगात् सविता क्षुरेणेति सवितारं मनसा ध्यायन् नापितं प्रेक्षमाणः॥१०॥**

 अथ तथाविधावस्थानानन्तरमेव, सवितारं सूर्य्यम्, मनसा श्रद्धादिगुणयुक्तेनेत्यर्थः। अन्यथा ध्यानस्य मानसिकत्वप्रसिद्धेर्मनसेत्यनर्थकं स्यात्। ध्यायन् चिन्तयन्, नापितं क्षुरपाणिं प्रेक्षमाणोऽवलोकयन् आयमगादित्येतं मन्त्रं जपति॥०॥१०॥०॥

 **उष्णेन वाय उदकेनैधीति वायुं मनसा ध्यायन्नुष्णोदककं![](../books_images/U-IMG-1707976333Capture7thfeb.JPG)सं प्रेक्षमाणः॥११॥**

 वायुं मनसाचिन्तयन्, उष्णोदकयुक्तंकंसपात्रञ्चावलोकयन् उष्णोन वाय—इति मन्त्रं जपति॥०॥११॥०॥

** दक्षिणेन पाणिनाऽप आदाय दक्षिणां कपुष्णिकामुन्दत्याप उन्दन्तु जीवस इति॥१२॥**

** **दक्षिणेन पाणिना प्रकृतादुष्णोदककंसादप उष्णोदकमादाय गृहीत्वा कुमारस्य दक्षिणां कपुष्णिकामुन्दति क्लेदयति, आर्द्रां करोति—इत्येतत्। आप उन्दन्तु—इति मन्त्रेण। कं शिरः पुष्णाति शीतातपादितो रक्षणेन,—इति कपुष्णिका शिरसः पार्श्वद्वयावस्यिता केशजुटिका भण्यते। तथा चोक्तम्।

**"कपुष्णिकाऽभितः केशा मूर्द्धि पश्चात् कपुच्छलम्”।**

 इति॥०॥१२॥०॥

** विष्णोर्द _(![](../books_images/U-IMG-1707976808Capture7thfeb.JPG))ष्ट्रोऽसीत्यौदुम्बरं क्षुरं प्रेक्षत आदर्शं वा॥१३॥**

 

प्रेक्षते अवलोकयति। प्रेक्षेत इति पाठे अवलोकयेदित्यर्थः। श्लिष्टमन्यत्॥०॥१३॥०॥

 ओषधे त्रायस्वैनमिति सप्त दर्भपिञ्जूलीर्दक्षिणायां कपुष्णिकायामभिशिरोग्रा निदधाति॥१४॥

 आसादितानामेकविंशतिदर्भपिञ्जूलीनां मध्यात् सप्त दर्भपिञ्जूलीर्गृहीत्वा कुमारस्य दक्षिणायां कपुष्णिकायाम्, ओषधे त्रायस्वेति मन्त्रेण निदधाति स्थापयति। कथम्? उच्यते। अभिशिरोऽग्राः, शिरसोऽभिमुखान्यग्राणि यासां, तथाविधाः॥०॥१४॥०॥

 

ता वामेन पाणिना निगृह्य दक्षिणेन पाणिनौदुम्बरं क्षुद्रं गृहीत्वाऽऽदर्शं वाऽभिनिदधाति स्वधिते मैन![](../books_images/U-IMG-1707977231Capture7thfeb.JPG)हि![](../books_images/U-IMG-1707977260Capture7thfeb.JPG)सीरिति॥१५॥

 ताःदर्भपिञ्जूलीर्दक्षिणकपुष्णिकाश्च, वामेन 'पाणिना' 'निगृह्य' निःशेषेण गृहीत्वा।'ता वामेनाभिगृह्य'—इति पाठेऽप्येवमेवार्थः। ‘दक्षिणेन पाणिना' 'औदुम्बरं क्षुरमादर्शं वा’ पूर्व्वमासादितम्, 'अभि' सर्वतोभावेन, 'निदधाति' संलग्नं धारयति,—स्वधिते मैनमितिमन्त्रेण।क्षुर आदर्शो वा तथा निधातव्यो यथा सर्व्वाःपिञ्जूल्यः सर्व्वाश्च दक्षिणकपुष्णिकास्तलग्नाः स्युरित्यर्थः॥०॥१५॥०॥

 निधाय च,—

** येन पूषा बृहस्पतेरिति त्रिःप्राञ्चंप्रोहत्यप्रच्छिन्दन्सकृद्यजुषा द्विस्तूष्णीम्॥१६॥**

 त्रिर्व्वारत्रयं प्राञ्चं प्राग्गतं प्रोहति प्रेरयति—प्रसारयतीत्येतत्। किं कुर्व्वन्? अप्रच्छिन्दन् केशच्छेदनमकुर्व्वन्। क्षुरस्तथा प्रसारयितव्यो यथा केशा न च्छिद्यन्ते,—इत्यर्थः। किं तूष्णीमेव प्रोहति? न। कथन्तर्हि? येन पूषा इति यजुषा सकृदेकवारं प्रोहति, तूष्णीं वारद्वयम्॥०॥१६॥०॥

 अथायसेन प्रच्छिद्यानडुहेगोमये निदधाति॥१७॥

 अथेति पूर्व्वप्रकृतार्थम्। यः पूर्व्वप्रकृतःक्षुरपाणिर्नापितः, तदीयेन आयसेन लौहमयेन क्षुरेण, प्रच्छिद्य प्रकर्षेण पिञ्जूलीभिः सहैव दक्षिणां कपुष्णिकां छित्वा, आनडुहे गोमये पूर्वमग्नेरुत्तरतः समासादिते, निदधाति स्थापयति। मन्त्रानुपदेशाद्व्याहृतिभिरित्यर्थः॥०॥१७॥०॥

** एतयैवावृता कपुच्छलम्॥१८॥**

 एतथा अनन्तरोक्तयैवावृता परिपाट्याकपुच्छलं संस्कुर्य्यादिति वाक्यशेषः। के शिरसिपश्चाद्भागे पुच्छवत् लम्बते यः केशपाशः, सकपुच्छलः—इत्याख्यायते॥०॥१८॥०॥

** एतयोत्तरां कपुष्णिकाम्॥१९॥**

 उत्तरशब्दो वामवचनः। वामामपि कपुष्णिकामेतयैवावृता संस्कुर्य्यात्॥०॥१९॥०॥

 किमेतया समस्तैवावृता,—अथ जपत्यायमगादित्येवमादिकयासंस्कुर्य्यात्? न। कतमया तर्हि? उच्यते।

 उन्दनप्रभृति त्वेवाभिनिवर्त्तयेत्॥२०॥

 प्राक्तनं सूत्रद्वयमनेन विशिष्यते। उन्दनप्रभृति क्लेदनप्रभृत्येवआवृतम्, अभि सर्वतोभावेन निवर्त्तयेत् आवर्त्तयेत्, न पुनः सर्वाऽप्यावृदावर्त्तनीया। तस्मात् 'दक्षिणेन पाणिनाऽप आदाय’—इत्येवमादिकामावृतमावर्त्तयेत्, न ततः पूर्वामपीत्यर्थः। तुशब्दो-विशेषणार्थः। कथन्नाम? कपुच्छले संस्क्रियमाणे कुमारमुदङ्मुखं धारयेत्; यथा प्राञ्चं प्रोक्षणादि कर्त्तुंशक्यते। 'उन्दनप्रभृति द्वेधा अभिनिर्वर्त्तयेत्'—इति केचित् पठन्ति। तत्र व्यक्त एवार्थः॥०॥२०॥०॥

 उभाभ्यां पाणिभ्यां मूर्द्धानंपरिगृह्य जपेत् त्र्यायुषं जमदग्नेरिति॥२१॥

 मूर्द्धानं कुमारस्य। ऋज्वन्यत्॥०॥२१॥०॥

 एतयैवावृता स्त्रियाः॥२२॥

 एतया प्रकृतया आवृता स्त्रियाः सर्वे अधस्तनोक्ताःसंस्काराभवन्ति। न पुनरानन्तर्य्याच्चूड़ाकरणाभिप्रायमेव वचनं वर्णनीयम्। कुतः? एवकारेण व्याप्त्यवगमात्।

"अमन्त्रिका तु कार्य्येयंस्त्रीणामावृदशेषतः”।

 इत्यादिवचनाच्च॥०॥२२॥०॥

 किमेवम्भूतयैवावृता? न। कथन्तर्हि?

** तूष्णीम्॥२३॥**

 मन्त्रवर्ज्जमित्यर्थः॥०॥२३॥०॥

 किं सर्वमेव कर्म तूष्णीं भवति? न। कथन्तर्हि? उच्यते।

** मन्त्रेण तु होमः॥२४॥**

 यो यो होमःपूर्वमभिहितः, समन्त्रेणैव भवति। तुशब्दश्चशब्दार्थःसमुच्चये। तेनान्वाहार्य्यश्राद्धमपि मन्त्रवदेव स्यात्। तदन्यत्तूष्णीं कर्त्तव्यमित्यर्थः॥०॥२४॥०॥

** उदगग्नेरुत्सृप्य कुशलीकारयन्ति यथागोत्रकुलकल्पम्॥२५॥**

 अग्नेरुत्तरत उत्सृप्यगत्वा कुमारं कुशलीकारयन्ति नापितेन मुण्डयन्ति। कर्त्तुरनियमः। कथम्? यथागोत्रकुलकल्पम्। कल्पो विधिरित्यनर्थान्तरम्।यथा गोत्रविधिर्यथा च कुलविधिस्तदनतिक्रमेणेत्यर्थः। गोत्रकल्पस्तावत्,—

**“वाशिष्ठाः पञ्चचूड़ाःस्युस्त्रिचूड़ाः कुण्डपायिनः”।**

इत्याद्युक्तः। तथा गृह्यासंग्रहः।

“दक्षिणाकपर्द्दाःशिष्टा आत्रेयास्त्रिकपर्द्दिनः।  
आङ्गिरसः पञ्चचूड़ा मुण्डाभृगोः शिखिनोऽन्ये”।

 इति। कुलकल्पोऽपि, यथा।भद्रादित्यानामायतनसन्निधाविति। कौथुमराणायनीयादीनां प्राक् समावर्त्तनात् सशिखमेव वपनम्। कुतः? “केशश्मश्रुरोमनखानि वापयीत शिखावर्ज्जम्”—इति तत्रविशेषोपदेशादर्व्वाक् सशिखवपनावगतेः। उक्तञ्च कर्म्मप्रदीपकृता।

**"सशिखं वपनं कार्य्यमास्नानाद्ब्रह्मचारिणाम्।  
आ शरीरविमोक्षाय ब्रह्मचर्य्यंन चेद्भवेत्”।**

 इति॥०॥२५॥०॥

 आनडुहे गोमये केशान् कृत्वाऽरण्य![](../books_images/U-IMG-1708007623Capture7thfeb.JPG)हृत्वा निखनन्ति॥२६॥

 पूर्व्वमासादिते आनडुहे गोमये समस्तान् केशान् निधाय, अरण्यं हृत्वा नीत्वा, निखनन्ति अरण्यएव। बहुवचनादनियतः कर्त्ता। 'अरण्यं गत्वा'—इति, 'अरण्ये गत्वा'—इति च पाठान्तरम्। तत्र व्यक एवार्थः॥०॥२६॥०॥

 स्तम्बे हैकेनिदधति॥२७॥

 ह—इत्यैतिह्यार्थको निपातः। एके किलाचार्य्याःब्रीहियवादिस्तम्बे तान् केशान्निदधति॥०॥२७॥०॥

 यथार्थम्

**॥२८॥**

 तन्त्रसमापनं कर्त्तव्यमित्यर्थः। एवमेके। अपरे तु मन्यन्ते,—“यथार्थमिति यस्य येनार्थःप्रयोजनं सतं कुर्य्यात्—इति। कथन्नाम्? त्र्यायुषमित्यादिना मूर्द्धपरिग्रहे कृते उत्तरतोऽग्नेः कुशलीकारयन्ति, असावपि कर्म्मशेषं समापयेत्”—इति॥०॥२८॥०॥

** गौर्दक्षिणा॥२९॥**

 चूड़ाकरणकर्म्मणः॥०॥२९॥०॥

 इति महामहोपाध्यायराधाकान्तसिद्धान्तवागीशभट्टाचार्य्यात्मजश्रीचन्द्रकान्ततर्कालङ्कारस्य कृतौ गोभिलीयगृह्यसूत्रेभाष्ये द्वितीयप्रपाठकस्य नवमी खण्डिका॥०॥

————



**गोभिलीयगृह्यसूत्रे  
द्वितीयप्रपाठके दशमी खण्डिका।  
![](../books_images/U-IMG-1708008767Capture15feb2jpg.JPG)**

 अत ऊर्द्धमुपनयनलिङ्गाः मन्त्राः, तेषां विनियोगं विवक्षुरिदमाह,—

 गर्भाष्टमेषु ब्राह्मणमुपनयेत्॥१॥

 गर्भाष्टमेषु, गर्भत आरभ्य गणनया ये अष्टमावर्षास्तेषु। बहुवचनं व्यक्त्यभिप्रायम्। तेषु वर्षेषु वर्त्तमानेषु यदोदगयनादीनां समुच्चयस्तदैव ब्राह्मणमुपनयेत् उपनयनकर्म्मणा योजयेत्। उपनयनं नाम, वेदाध्ययनार्थम् उप समीपे (गुरोः) नीयते येन कर्म्मणा तदुच्यते। तथाचाहुः।

"गृह्योक्तकर्म्मणा येन समीपं नीयते गुरोः।  
बालो वेदाय तद्योगाद् बालस्योपनयं विदुः”।

 इति। अपि चाहुः।

**“गुरोर्ब्रताय वेदस्य यमस्य मियमस्य च।  
देवतानां समीपं वा येनासौ नीयते द्विजः”॥**

 इति॥०॥१॥०॥

** गर्भैकादशेषु क्षत्रियम्॥२॥**

 उपनयेदिति वर्त्तते॥०॥२॥०॥

 गर्भैद्वादशेषु वैश्यम्॥३॥

 उपनयेत्॥०॥३॥०॥

 यदि दैवान्मानुषाद्वाकारणादुक्तकालातिपातः स्यात्, तदा कथम्? उच्यते।

** आषोड़शाद्वर्षाद्ब्राह्मणस्यानतीतः कालोभवत्याद्वावि![](../books_images/U-IMG-1708010838Capture7thfeb.JPG)शात् क्षत्रियस्याचतुर्व्वि![](../books_images/U-IMG-1708010885Capture7thfeb.JPG)शाद्वैश्यस्य॥४॥**

 ऋजुरक्षरार्थः। अत्र किञ्चिद्वक्तव्यमस्ति। आङ्‌शब्दोऽत्राभिविधौ न मर्य्यादायाम्। कुतः? अभिविध्यर्थसम्भवे मर्य्यादाऽर्थस्यान्याय्यत्वात्। भट्टभाष्येऽप्युक्तम्। आङ् अभिविधौ।असम्भवे हि मर्य्यादायां कल्प्यते। यथा आ पर्व्वतात् क्षेत्राणि—इति। तथाच स्मृत्यन्तरम्।

"औपनायनिकः कालः परः षोड़शवार्षिकः।  
द्वाविंशतिः परोऽन्यस्य स्याच्चतुर्विंशतिः परः”।

 

इति।

**"विप्रस्य षोड़शाद्वर्षात् राज्ञो द्वाविंशतेः परम्।  
वैश्यस्याष्टत्रिकादब्दात् सावित्रीपतनं भवेत्”।**

 इति।

**"षोड़शाब्दो हि विप्रस्य राजन्यस्य द्विविंशतिः।  
विंशतिः सचतुर्थी च वैश्यस्य परिकीर्त्तिता।  
सावित्री नातिवर्त्तेत अत ऊर्द्धं निवर्त्तते”।**

 इति चैवमादि। यच्च यमवचनम्—

**"पतिता यस्य सावित्री दशवर्षाणि पञ्च च।  
ब्राह्मणस्य विशेषण तथा राजन्यवैश्ययोः।  
प्रायश्चित्तं भवेदेषां प्रोवाच वदतांवरः।**  

**विवस्वतः सुतः श्रीमान् यमो धर्म्मार्थतत्त्ववित्।  
सशिखं वपनं कृत्वा व्रतं कुर्य्यात् समाहितः।  
हविष्यं भक्षयेदन्नंब्राह्मणान् पञ्च सप्त वा।  
एकविंशतिरात्रन्तु पिबेत् प्रसृतियावकम्।  
अतो यावकशुद्धस्य तस्योपनयनं स्मृतम्”।**

 इति। तत् पतितसावित्रीकत्वाभावेऽपि पञ्चदशवर्षोपरि प्रायश्चित्तविशेषोपदेशार्थम्। न पुनः पञ्चदशवर्षोपरि पतितसावित्रीकत्वमस्यार्थः। तथाविधवचनव्यक्तेरभावात्। लघुनः प्रायश्चित्तस्योपदेशाच्च। पतितसावित्रीकाणांहि ब्रात्यस्तोमः क्रतुः प्रायश्चित्तम्। राजन्यवैश्ययोश्चाविशषात्। तथा राजन्यवैश्ययोः,—इति ब्राह्मणवत् क्षत्रियवैश्ययोरपि पञ्चदशवर्षोपरि तत् प्रायश्चित्तमविशेषेणोपदिश्यते। तयोश्च पतितसावित्रीकत्वाभावेऽपि वचनबलात् तत्प्रायश्चित्तमित्यकामेनापि वाच्यम्। तत्सामान्यात् ब्राह्मणस्यापि तथैव वर्णयितुं युक्तम्।तस्मात् 'पतिता यस्य सावित्री'—इत्यस्य यस्य सावित्रीग्रहणं न सम्पन्नमित्ययमर्थः।

 न हि दश पञ्च च वर्षाणि सावित्रीपततीति शक्यते वक्तुम्। भवतामपि तदूर्द्धमेव पतनस्यानुमतत्वात् विज्ञानेश्वरेणापि,—यस्योपनयने आपद्भावेन तत्कालातिक्रमस्तस्य यमोक्तप्रायश्चित्तमभिधाय,—अनापद्यतिक्रमे तु मानवं त्रैमासिकम्, तत्रैव पञ्चदशवर्षादूर्द्धमपि कियत्कालातिक्रमे तूद्दालकव्रतं व्रात्यस्तोमोवा,—इति वदता एतदेवमतमङ्गीकृतमित्यवगम्यते।

  तस्मात् अस्माद्यमवचनादाङोमर्यादार्थतां ब्रुवन् शूलहस्तः परास्तः। व्रात्यस्तोमे सपादनवधेनूनाम्, अत्र तु सपादधेनुत्रयाणां स्वयमेव सङ्कलितत्वेन वैषम्यापत्तेः। याज्ञवटल्क्यीकायां स्वयमेवाभिविध्यर्थतायावर्णनाच्च। पतितसावित्रीकपरतया वर्णने च क्षत्रियवैश्ययोरपि तावतैव पतितसावित्रीकताऽऽपत्तेः।न चैवमिष्यते।

 रघुनन्दनस्तु,—यमवचनस्य प्रथमश्लोकार्द्धत्रयमात्रमुपन्यस्यन् परप्रतीकञ्चापह्नुवानः 'एभिः षोड़शवर्षोपरि यमेन पञ्चदशवर्षोपरि यत् पतनमभिहितं, तद्गर्भजन्मप्रभृतिगणनयाऽविरुद्धम्'—इत्याह। तदप्यनादरणीयम्। पूर्वोक्तयुक्त्या यमेन पञ्चदशवर्षोपरि पतनस्थानभिहितत्वात्। गर्भप्रभृतिगणनयाऽपि षोड़शवर्षान्तिममासत्रयस्याऽसंग्रहाच्च। किञ्च। पतितसावित्रीकत्वाभावेऽपि "द्वादशषोड़शविंशतीश्चेदतीता अवरुद्धकालाभवन्ति"—इति पैठिनसिवचनात् द्वादशवर्षाद्युपरि प्रत्यवायाल्पत्वज्ञापनं स्वयमेव वर्णितम्। तत् किमत्रापि तथैव न वर्णितमिति स एव जानाति! तस्मात्, तन्मतेऽपि द्वादशवर्षोपरि ब्राह्मणस्य महाव्याहृतिहोमः प्रायश्चित्तम्, पञ्चदशवर्षोपरि यमोक्तमेकविंशतिरात्रव्रतम्, व्रात्यप्रायश्चित्तं पुनरतोऽप्यूर्द्धं भवितुं युक्तम्। ब्राह्मणस्य द्वादशवर्षोपरि महाव्याहृतिहोमः प्रायश्चित्तमपि स्वयमेवोक्तम्। ब्राह्मणस्य विशेषेण प्रायश्चित्तम्—इति वदन् यमोऽपि पुरस्तात् सामान्यप्रायश्चित्तमस्य बोधयति।

  वयन्तु पश्यामः। ब्राह्मणस्य द्वादशवर्षोपरि महाव्याहृतिहोमप्रायश्चित्ताभिधानमप्यनुचितमेव। अष्टवर्षोपरि खल्वेतत् स्यात्।

कस्मात् कारणात्? तस्य मुख्यकालत्वात्। कुतस्तस्य मुख्यकालत्वम्? प्रथमोपदिष्टत्वात्। 'समर्थस्य क्षेपायोगः'—इति न्यायात्। "अष्टवर्षं ब्राह्मणमुपनयीत"—इति च श्रुतेः। तस्माद् ब्राह्मणस्याष्टवर्षोपरि, क्षत्रियस्यैकादशवर्षोपरि, वैश्यस्य द्वादशवर्षोपरि महाव्याहृतिहोमः प्रायश्चित्तम्। तथाच स्मरणम्।

“गौणेषु तेषु कालेषु कर्म्मचोदितमारभेत्।  
प्रायश्चित्तप्रकरणप्रोक्तांनिष्कृतिमाचरेत्”।

 इति। यत्तु,—

“संस्कारा अतिपत्येरन् स्वकालाच्चेत् कथञ्चन।  
हुत्वैतदेव कुर्व्वीत ये तूपनयनादधः”।

 इति कर्म्मप्रदीपे, उपनयनादधः,—इति करणादुपनयनकालातिपाते न महाव्याहृतिहोमः प्रायश्चित्तमिति प्रतीयते। तद् गौणकालस्याप्यतिपाते बोद्धव्यम्। कुतः? अविरोधात्। उपनयनकालातिपाते च तदभावावगतेः। षोड़शवर्षादिपर्य्यन्तं खल्वनतीतकालता उपनयनस्याचार्य्येणोच्यते। एतदेवेत्येवकारकरणाच्चोपनयनात् पूर्व्वं महाव्याहृतिहोम एव प्रायश्चित्तम्, उपनयने तु न तावन्मात्रम्, अपितु व्रात्यस्तमोऽपीति वा वर्णनीयम्। एतच्च भवतोऽप्यनुमतम्।

 पैठिनसिवचनेन तु ब्राह्मणस्य द्वादशवर्षोपरि प्रायश्चित्तान्तरम्। यमवचनात् तु सर्व्वेषामेव पञ्चदशवर्षोपर्य्येकविंशतिरात्रव्रतम्। क्षत्रियवैश्ययोः पुनः षोड़शविंशतिवर्षादूर्द्धं प्रायश्चित्तान्तरं पैठिनसिवचनादुन्वेयम्। सर्व्वेषान्त्तूत्तरावधेरुर्द्धं व्रात्यस्तोमः,—इति

बोद्धव्यम्। अस्मिंस्तु पक्षे, पञ्चदशवर्षोपरि यथा ब्राह्मणस्य विशेषेण प्रायश्चित्तं भवेत्, तथा राजन्यवैश्ययोरपि विशेषेण प्रायश्चित्तं भवेदिति यमवचनस्यार्थः। तदनेन सर्व्वेषामेव सामान्यप्रायश्चित्तं पुरस्तादस्ति,—इति दर्शयति।

 वस्तुतस्तु पैठिनसिवचनं शाखान्तरविषयमेव नास्मच्छाखाविषयम्। विभिन्नशाखिनः खल्वाचार्य्याभिन्नानि वचनानि रचयाम्बभूवुः। तन्नास्ति सर्व्वेषामेकविषयत्वम्। अतएव, अवरुद्धकाला भवन्ति,—इत्युक्तम्। भिन्नौ खल्लिमावर्यौ,—यश्च कालावरोधोयच्चाल्पप्रायश्चित्तम्—इति। एवमन्यान्यपि वचनानि व्याख्येयानि। केचित् पुनर्निबन्धारः एतदननुसन्धानाद्वा लोकप्रज्ञासंग्रहाद्वा पाण्डित्यातिशयख्यापनाद्वा विभिन्नशाखाविषयाणामपि वचनानां सामञ्जस्याय बह्वायासमकुर्व्वन्त। तदस्माभिरपि कथञ्चित् सामञ्जस्यकरणाय कृतः प्रयत्नः। अन्यथा खल्वर्व्वाचीनाः प्राचीननिबन्धुषु बहुमानात् पक्षपाताच्चास्मत्कृते व्याख्याने न श्रद्दध्युरूपालम्भञ्च कुर्य्युरिति। परमार्थतस्तु विभिन्नविषयाणां वचनानां नास्त्येकविषयत्वम्। अशक्यसम्पादञ्च सर्व्वेषां सामञ्जस्यमिति शक्नुमो वयं प्रदर्शयितुम्। परन्तु ग्रन्थगौरवभयादत्र मूकीभवामः। धीमद्भिरेव तदूहनीयनित्यस्तु किं विस्तरेण?॥०॥४॥०॥

** अत ऊर्द्धं पतितसावित्रीका भवन्ति॥५॥**

 अतोऽस्मात् कालादूर्द्धं त्रयोऽप्येते पतितसावित्रीका भवन्ति। स्वकाले सावित्र्याम्—गायत्र्यामनुच्यमानायां ये पतन्ति प्रायश्चित्तविशेषभागिनो भवन्ति, त इमे पतितसावित्रीका व्रात्याश्च भण्यन्ते॥०॥५॥०॥

 नैनानुपनयेयुर्नाध्यापयेयुर्न याजयेयुर्नैभिर्व्विवहेयुः॥६॥

 एनः प्रकृत्यन्तरमेतदर्थः। नैतान् इति केचित् पठन्ति। एतान् पतितसावित्रीकान् त्रयाणां प्रकृतत्वाद्वहुवचनम्। नोपनयेयुर्व्रात्यस्तोमात् क्रतोर्व्विना। तथाच स्मृत्यन्तरम्।

"अत ऊर्द्धंत्रयोऽप्येते यथाकालमसंस्कृताः।  
सावित्रीपतिता व्रात्या व्रात्यस्तोमादृते क्रतोः"॥

 इति। उपनयेयुरिति बहुवचनं तत्कर्त्तृसंसर्गिणामपि प्रायश्चित्तप्रज्ञापनार्थम्। तथाच स्मरणम्।

"व्रात्याचार्य्यस्य भुक्त्वाऽन्नं कृच्छ्रपादेन शुध्यति।  
यश्चोपनयते व्रात्यान् त्रिभिः कृच्छ्रैःस शुध्यति”।

 इति। एवमुत्तरत्रापि बोद्धव्यम्। नैनानध्यापयेयुः। नैनान् याजयेयुः। अविशेषात् पाकयज्ञैरपि। न एभिः सह विवहेयुः—विवाहं कुर्य्युः। विवाहयेयुरिति पाठे, एभिःसह विवाहं न कारयेयुरिति व्याख्येयम्। उपनयनप्रतिषेधादेव सर्व्वत्र प्रतिषेधेसिद्धे यदि केनचिल्लोभादज्ञानाद्वाउपनीताः स्युः, तथापि नैवोत्तराणि कर्म्माणि पतितसावित्रीकाणां कुर्य्यात्—इति सर्व्वेषांपाठः क्रियते॥०॥६॥०॥

 यदहरुपैष्यन्माणवकोभवति प्रग एवैनंतदहर्भोजयन्ति कुशलीकारयन्त्याप्लावयन्त्यलङ्कुर्व्वन्त्यहतेन वाससाऽऽच्छादयन्ति॥७॥

 यदहर्यस्मिन्नहनि। माणवकः—इत्यनधीतवेदो भण्यते। तथा चोक्तम्‌। “अनृचो माणवको ज्ञेयः"—इति। यदहर्माणवक उपैष्यन्‌ उपनयनं कारयिष्यन्‌ भवति,—यस्मिन्नहन्युपनयनमस्य करिष्यते—इत्यर्थः। तदहस्तस्मिन्नहनि, प्रगे एव प्रातरेव, एनं माणवकं भोजयन्ति। एवकारकरणात्‌ प्रग एवैनं भोजयन्ति, न तु भोजनात्‌ परं कथं कर्म्म,—इत्याशङ्कनीयमित्युपदिशति। किं भोजयन्ति? क्षौरादिकम्‌। कस्मात्‌? “पयोयवाग्वामिक्षाहाराः क्रमशो द्विजातीनाम्‌'—इति तन्त्रान्तरदर्शनात्‌,—इति तत्त्वकृतः।

 कुशलीकारयन्ति मुण्डयन्ति। आप्लावयन्ति स्नपयन्ति। अलङ्कुर्व्वन्ति केयूरकुण्डलादिभिः। अहतेनाक्षुणेनामृदितेन वाससावक्ष्यमाणेन वसनेन आच्छादयन्ति। वाससा,—इत्येकवचननिर्देशात्‌ अधरीयवसनमेवैतत्‌। उत्तरीयन्तु,—उपरिष्टात्‌ यदजिनं सूत्रयिष्यति, तदेव स्यात्‌। सर्व्वत्रबहुवचनात्‌ कर्त्तुरनियमः।असमासकरणादुपन्यासमात्रमेवैतत्‌, न पुनरेष एव क्रमः। ज्योतिःशास्त्रविरोधात्‌। तत्र हि भुक्तस्य क्षौरप्रतिषेधोऽनुशिष्यते। यथा।

**"न स्नातमात्रगमनोन्मुखभूषितानां  
नाभ्यक्तभुक्तरणकालनिरासनानाम्‌।  
सन्ध्यानिशाकुजदिने च तिथौ च रिक्ते  
क्षौरं हितं न नवमेऽह्निचापि विट्याम्‌”॥**

 इति। तस्मादादौ कुशलीकारयन्ति, तत आप्लावयन्ति, ततो भोजयन्ति। एवमके। वयन्तु पश्यामः। असमासकरणमेकैकक्रियापरिसमापनानन्तरमपरापरा क्रिया यथा स्यादित्येवमर्थम्।तेनपाठक्रमादेवामूषां क्रियाणां क्रमः प्रत्येतव्यः। ज्योतिःशास्त्रनिषेधस्तु नात्र निविशते। कुतः? आचार्य्यसूत्रावगतक्रमविरोधात्। सामान्यशास्त्रस्य विशेषेतरपरताया न्याय्यत्वाच्च। अतएव समावर्त्तनेऽप्यमुमेव क्रममसूषां क्रियाणां सूत्रयिष्यति।

 'यज्ञोपवीतमपि इदानीमेव देयम्। कुतः? यज्ञोपवीतिनाऽऽचान्तदेकेन कृत्यम्—इति वचनात्'—इति केचित्। तदसङ्गतम्। प्रमाणाभावात्। यज्ञोपवीतिना कृत्यम्—इति वचनञ्च पुरुषार्थस्यैव सतो यज्ञोपवीतस्य कर्मार्थतामात्रमुपदिशति न तु तदपि विदधाति,—इति खल्ववोचाम। किन्तु द्विराचमनमिदानींकर्त्तव्यम्। “सुप्ता भुक्त्वाक्षुत्वा स्नात्वाविपरिधाय च"—इति वचनात्। यज्ञोपवीतधारणक्रमं परतोवक्ष्यामः॥०॥७॥०॥

 वाससाऽऽच्छादयन्ति,—इत्युक्तम्। इदानीं ब्राह्मणादीनां वासांसि विशेषतो विधातुमाह,—

 क्षौमशाणकार्पासौर्णान्येषां वसनानि॥८॥

 

क्षुमा अतसी, तस्या इदं क्षौमं तमरादि। शणस्येदं शाणम्। कार्पासस्येदंकार्पासम्। उर्णा मेषादिलोम, तस्याइदमौर्णम्। पश्चात् द्वन्द्वसमासः। एषां ब्राह्मणदीनामेतानि वसनानि भवन्ति। ब्रह्मचारिणां त्रित्वेऽपि वसनानां चतुष्ट्वमुपरिष्टादुपपादयिष्यति। तदिदमधरीयवसनविषयं सूत्रम्॥०॥८॥०॥

 त्रैणैयरौरवाजान्यजिनानि॥९॥

 

एणः कृष्णमृगः कृष्णसारश्च भण्यते। रुरुर्गौरमृगः। तथा चोक्तम्।

“अनृचो माणवको ज्ञेयः एणःकृष्णमृगः स्मृतः।  
रुरुर्गौरमृगः प्रोक्तस्ताम्बलः शण उच्यते”।

 इति। अजश्छागः।एण्या इदमैणैयम्, 'एण्याढक्”—इति पाणिनिस्मरणात्। एणस्येदमित्यर्थे तु ऐणमिति स्यात्। भट्टनारायणस्तु, एणस्येदमित्येवाह।रुरोरिदं रौरवम्, अजस्येदमाजम्। एतान्यजिनानि चर्म्माणि यथाक्रमं ब्राह्मणादीनां भवन्ति। तदिदमुत्तरीयाभिप्रायं सूत्रम्। कुतः? “चर्म्माण्युत्तरीयाणि”—इति गृह्यान्तरसूत्रणात्॥०॥९॥०॥

** मुञ्जकाशताम्बल्यो रशनाः॥१०॥**

** **मुञ्जकाशौ प्रसिद्धौ।ताम्बलःशणः। कुतः? 'ताम्बलःशणउच्यते'—इति वचनात्। केचित्तु,—'मुञ्जकाशतासून्यो रशनाः’—इति सूत्रपाठं मन्यन्ते। ताम्बलः शण उच्यते—इत्यत्रापि, तासूनः

शण

उच्यते,—इति पठन्ति। उभयथाऽप्यर्थो न भिद्यते। तदेतन्मय्योरशनाःमेखलाः यथाक्रमं ब्राह्मणादीनां भवन्ति। तथा मनुः।

"मौञ्जीत्रिवृत् समा श्लक्ष्णाकार्य्या विप्रस्य मेखला।  

क्षत्रियस्य च मौर्व्वीज्यावैश्यस्य शणतान्तवी।  

मुञ्जालाभे तु कर्त्तव्या कुशाश्मान्तकवल्वजैः।  

त्रिवृताग्रन्थिनैकेन त्रिभिः पञ्चभिरेव वा”।

 

इति॥०॥१०॥०॥

** पार्णवैल्बाश्वत्थादण्डाः॥११॥**

 पर्णःपलाशः। विल्बाश्वत्थौ प्रसिद्धौ। ब्राह्मणादीनां यथाक्रमं पार्णादयोदण्डा भवन्ति। दण्डोदधातेर्धारयतिकर्म्मणः। अत्रापि स्मृत्यन्तरोक्तोविशेषो द्रष्टव्यः। यथा मनुः।

"केशान्तिको ब्राह्मणस्य दण्डः कार्य्यः प्रमाणतः।  
ललाटसम्मितो राज्ञः स्यात्तु नासान्तिको विशः।  
ऋजवस्ते तु सर्व्वे स्युरव्रणाः सौम्यदर्शनाः।  
अनुद्वेगकरा नॄणां सत्त्वचो नाग्निदूषिताः”।

 इति॥०॥११॥०॥

 इदानीमुक्तानां वसनानां विषयव्यवस्थामुपदिशति,—

 क्षौम![](../books_images/U-IMG-1708061837Capture7thfeb.JPG)शाणं वा वसनं ब्राह्मणस्य कार्पासं क्षत्रियस्याविकं वैश्यस्य॥१२॥

 ऋज्वर्थं सूत्रम्॥०॥१२॥०॥

 एतेनैवेतराणि द्रव्याणि व्याख्यातानि॥१३॥

 एतेनैवानुसारेण इतराण्यपि द्रव्यानि,—अजिन-रशना-दण्ड-रूपाणि, ब्राह्मणादीनां यथाक्रमं व्याख्यातान्युक्तानि। तथाच, त्रैणेयमजिनं मौञ्जीरशना पार्णोदण्डश्च ब्राह्मणस्य, रौरवमजिनं काशी रशना वैल्वोदण्डश्चक्षत्रियस्य, आजमजिनं ताम्बली रशना आश्वत्थोदण्डश्च वैश्यस्य॥०॥१३॥०॥

 अलामे वासर्वाणि सर्वेषाम्॥१४॥

 

स्वस्वजात्युक्तवसनादीनामलाभे सर्वाणि वसनादीनि सर्व्वेषां भवन्ति यथालाभम्॥०॥१४॥०॥

 पुरस्ताच्छालाया उपलिप्तेऽग्निरुपसमाहितो भवति॥१५॥

 कृतभाष्यं सूत्रम्॥०॥१५॥०॥

** अग्नेव्रतपत इति हुत्वा पश्चादग्नेरुदगग्रेषु दर्भेषु प्राङाचार्य्योऽवतिष्ठते॥१६॥**

 'यथा पाणिग्रहणे तथा चूड़ाकर्म्मण्युपनयने'—इत्यतिदेशादुपनयनकर्म्मणः पुरस्ताच्चोपरिष्टाच्चमहाव्याहृतिभिश्चतस्र आहुतयोभवन्ति। तदाहुतिचतुष्टयं हुत्वा, अग्ने व्रतपते—इत्यादिपञ्चभिर्मन्त्रैः (अनादेशादाज्येन) पञ्चाहुतीश्च हुत्वा आचार्य्यः पश्चादग्नेरुदगग्रेषुदर्भेषु प्राङ्मुख ऊर्द्धस्तिष्ठति। हुत्वाआचार्य्योऽवतिष्टते—इति श्रवणात् कर्त्रन्तरानुपदेशाच्च आचार्य्य एव जुहोति। मन्त्रन्तु माणवक एव जपति। कस्मात्? व्रतं चरिष्यामि—इत्यादिमन्त्रलिङ्गात्।

 तस्मात्,—'करणत्वादाचार्य्यएव मन्त्रं जपति'—इति व्रुवती सरलाऽनादेयवचनैव। व्रतान्ते व्रतमचार्षमित्यादेर्ब्रह्मचारिपाठस्य स्वयमेव वर्णनादत्रापि तथैव वर्णयितुमुचितत्वाच्च। 'व्रतं चरिष्यामि'—इति मन्त्रलिङ्गे तु ऋत्विक्स्थानीयत्वादाचार्य्यस्य याज्यस्थानीयत्वाच्चमाणवकस्य मन्त्रैरम्यादिप्रार्थना ब्रह्मचारिणो नाचार्य्यस्य। तथाच, 'यां वै काञ्चन यज्ञमृत्विज आशिषमाशासते सा यजमानस्यैव'—इत्यप्यस्थान एव तस्याः संरम्भः। आचार्य्यमाणवकयोः ऋत्विग्यजमानस्थानीयत्वेप्राचार्य्यस्य मन्त्रपाठे च प्रमाणस्यैवाभावात्। अधिकञ्च पूर्वमेवोक्तमिति नेह पुनरुच्यते।

 अत्रच, व्रतं चरिष्यामि—इति मन्त्रस्य साकाङ्क्षत्वान्निराकाङ्क्षीकरणाय व्रतनामकालपरिणामयोरादेशः कर्त्तव्यः;—एतद्व्रतमियत्कालिकम् इति। कुतः?

"ब्रह्मचारी व्रतादेशे व्रतनाम प्रवाचयेत्।  
चरिष्ये यावदन्ताय सावित्रे चान्तकीर्त्तनम्”।

 इति गृह्यासंग्रहवचनात्॥०॥१६॥०॥

 अन्तरेणाग्न्याचार्य्यौ माणवकोऽञ्चलिकृतोऽभिमुखआचार्य्यमुदगग्रेषु दर्भेषु॥१७॥

 अन्तरेणशब्दो मध्यवचनः। तद्योगाच्च 'अग्न्याचार्य्यौ'—इति षष्ठ्यर्थे द्वितीया। अग्न्याचार्य्ययोर्मध्यदेशे 'माणवकः' अञ्जलिकृतः कृताञ्जलिः, अञ्जलिश्चात्र प्रसारितो न मुकुलितः। कथं ज्ञायते? उपरिष्टात् तस्यापां पूरणोपदेशात्। अभिमुख आचार्य्यम्, आचार्य्याभिमुखः–प्रत्यङ्मुखः–इत्येतत्। उदगग्रेषु दर्भेषु 'अवतिष्ठते'–इत्यनुवर्त्तनीयम्॥०॥१७॥०॥

 तस्य दक्षिणतोऽवस्थाय मन्त्रवान् ब्राह्मणोऽपामञ्जलिं पूरयति॥१८॥

 तस्य अनन्तरोक्तस्य माणवकस्य, दक्षिणतो दक्षिणस्यां दिशि नदक्षिणपार्श्वे। कस्मात्? माङ्गलिकत्वात्। प्रत्यङ्मुखस्य माणवकस्य दक्षिणपार्श्वेखल्ववस्थाने दक्षिणामुखत्वमवस्थातुः स्यात्। तच्चामङ्गलम्। तस्मात्, प्राचीसौम्याऽपराजिता—इति परिशिष्टानुग्रहाच्च, यथोदङ्मुखत्वं भवति तथाऽवस्थातव्यम्। अवस्थाय ऊर्द्धः

स्थित्वा। कः? मन्त्रवान् अधीतवेदो ब्राह्मणः। किं करोति? अपामद्भिरञ्जलिं माणवकस्य पूरयति। मन्त्रानुपदेशाद् व्याहृतिभिः॥०॥१८॥०॥

** उपरिष्टाच्चाचार्य्यस्य॥१९॥**

 उपरिष्टात् माणवकाञ्जलिपूरणात् परस्तात्, आचार्य्यस्याञ्चलिमद्भिः पूरयति। स एव ब्राह्मणः॥०॥१९॥०॥

 प्रेक्षमाणोजपत्यागन्त्रा समगन्महीति॥२०॥

 माणवकं प्रेक्षमाणः आगन्त्रा—इति त्र्यवसानं मन्त्रंजपति। कोजपति? आचार्य्यः। कस्मात्? स्वस्ति चरतादयम्—इति मन्त्रलिङ्गात्। परस्मात् सिंहावलोकितन्यायेनानुषङ्गाच्च॥०॥२०॥०॥

 जपित्वा चाचार्य्यः,—

 ब्रह्मचर्य्यमागामिति वाचयति॥२१॥

 ब्रह्मचर्य्यमिति मन्त्रं माणवकं पाठयति॥०॥२१॥

 कोनामासीति नामधेयं पृच्छति तस्याचार्य्यः॥२२॥

 कोनामासि,—इति तस्य माणवकस्य नामधेयमाचार्य्यः पृच्छति॥०॥२२॥०॥

 किं कृत्वा?—

 अभिवादनीयं नामधेयं कल्पयित्वा॥२३॥

 अभिवादनं पादग्रहणमित्यनर्थान्तरम्। तत्र हितमभिवादनीयं नामधेयं तदानीमेवाचार्य्यःकल्पयित्वा। अभिवादनीयमिति करणात् सर्वत्रैवाभिवादनकाले इदमेव नामोच्चारणीयमिति गम्यते॥०॥२३॥०॥

 अभिवादनीयं नाम विशिनष्टि,—

** देवताश्रयं वा नक्षत्राश्रयं वा॥२४॥**

 देवताश्रयं हरिप्रभृतिकं वा नक्षत्राश्रयं शतपदचक्रोक्तजन्मकालीननक्षत्रपादानुसारि वा॥०॥२४॥०॥

 

**गोत्राश्रयमप्येके॥२५॥**

 गोत्राश्रयं शाण्डिल्यः—इत्यादिरूपमपि नामैके आचार्य्यामन्यन्ते। 'गोत्राश्रयमित्येके’—इति पाठेऽपि व्यक्त एवार्थः। एवञ्च, इदानीमेवाभिवादनीयनामकल्पनानन्तरं नाम-पृच्छासूत्रणान्माणवकोऽप्येतदेव नाम कथयेदित्यर्थादवगम्यते॥०॥२५॥०॥

 माणवकेन अमुकनामाऽस्मीति नाम्नि कथिते,—

 उत्सृज्यापामञ्चलिमाचार्य्योदक्षिणेन पाणिनादक्षिणं पाणि![](../books_images/U-IMG-1708087903Capture7thfeb.JPG)साङ्गुष्ठं गृह्णाति,—देवस्य ते सवितुः प्रसवेऽश्विनोर्ब्बाहुभ्यां पूष्णोहस्ताभ्या_(![](../books_images/U-IMG-1708087950Capture7thfeb.JPG))हस्तंगृह्णाम्यसाविति॥२६॥

 

अपामञ्जलिमुत्सृज्य व्यक्ताआचार्य्यःस्वेन दक्षिणेन पाणिना माणवकस्य दक्षिणं पाणिं साङ्गुष्ठमङ्गुष्ठसहितं गृह्णाति देवस्य ते—इति मन्त्रेण। मन्त्रपाठानन्तरं हस्तग्रहणं बोद्धव्यम्। असाविति सर्वनामस्थाने च सम्बोधनविभक्त्यन्तं माणवकनाम प्रयोज्यम्। हस्तं गृह्णामि अमुकशर्म्मन्,—इति। एवमन्यत्रापि असावित्यत्र संबोधनविभक्त्या नामग्रहणं बोद्धव्यम्। अत्रच, आचार्य्यस्येव माणवकस्यापि जला़ञ्जल्युत्सर्गो बोध्यः। कुतः? अविशेषेणोपदेशात्। अतएवमाणवकस्य साङ्गुष्ठदक्षिणपाणिग्रहणमाञ्जस्येनोपपद्यते। क्त्वाप्रत्ययस्य तु पूर्वापरीभावमात्रमर्थो न पुनरेककर्तृकत्वमपि,—इत्यधस्तादुपपादितम्। आचार्य्यस्यापि जलाञ्जल्युत्सर्गादत्रैककर्तृकत्वमप्यस्त्येव, परमेकमात्रकर्तृकत्वमेव नास्ति,—इति न किञ्चिदनुचितम्।

 इदानीं गृहीतमाणवकहस्तस्याचार्य्यस्य, अग्निस्तेहस्तमग्रहीदितिमन्त्रजपो भवदेवभट्टाद्यनुमतः। प्रमाणन्तु मृग्यम्। मन्त्रब्राह्मणेऽप्यस्मिन्नवसरे मन्त्रोऽयं न पठ्यते॥०॥२६॥०॥

 अथैनं प्रदक्षिणमावर्त्तयति सूर्य्यस्यावृतमन्वावर्त्तस्वासाविति॥२७॥

 अथेति तद्देशनियमार्थम्। अथ तस्मिन्नेव देशे प्रत्यङ्मुखमवस्थितम् एनं माणवकं प्रदक्षिणं यथा भवति तथा आवर्त्तयति—प्रादक्षिण्येन प्राङ्मुखं करोति, आचार्य्यः, सूर्य्यस्येतिमन्त्रेण। तस्मिन्नेव देशेऽवस्थित आचार्य्यः—इति वा वर्णनीयम्। अत्राप्यसावित्यत्र पूर्ववन्नामग्रहणम्॥०॥२७॥

** दक्षिणेन पाणिना दक्षिणमꣳसमन्ववमृश्यानन्तर्हितां नाभिमभिमृशेत् प्राणानां ग्रन्थिरसीति॥२८॥**

 आचार्य्यःस्वेन दक्षिणेन पाणिना माणवकस्य दक्षिणमंसम्

अन्ववमृश्य स्पृष्ट्वाव्याहृतिभिरित्यर्थः।अनन्तर्हितामन्तर्धानरहिताम्‌—वसनाद्यनाच्छादितामित्येतत्‌। नाभिं अभिमृशेत्‌ आभिमुख्येन स्पृशेत्‌, प्राणानामितिमन्त्रेण। अत्रामुमितिमन्त्रस्थाने द्वितीयान्तं माणवकनाम ग्रहीतव्यम्‌। एवमन्यत्रापि अमुमिति मन्त्रस्थाने द्वितीयान्तमाणवकनामग्रहणं कर्तव्यम्‌॥०॥२८॥०॥

** उत्सृप्यनाभिदेशमहुर इति॥२९॥**

 सर्पतिर्गतिकर्म्मा। नाभिदेशमिति द्वितीया समीपार्था। उत्सृप्यकरं नाभिदेशसमोपमूर्द्धंनीत्वा,—माणवकस्योदर एवावस्थाप्येत्येतत्‌।

 एवं वा—

 नाभिदेशमिति व्यत्ययात्‌ पञ्चम्यर्थे द्वितीया। नाभिदेशात्‌ करमुत्सृप्य,—ऊर्द्धमुदरं नीत्वा—इत्यर्थः। परतो हृदयदेशोत्सर्पणस्य सूत्रणात्‌ इदानींनाभिदेशादूर्द्धं हृदयदेशाच्चाधस्तात्‌ करस्यावस्थानमवगम्यते। पूर्व्ववन्नाभिमित्यनभिधाय नाभिदेशमित्यभिधानात्‌ उत्सृप्येतिकरणाच्च यस्मिन्प्रदेशे नाभिस्तं प्रदेशमूर्द्धंनीत्वेति तथैवावगम्यते। तदेवं कृत्वा,अहुर इति मन्त्रं जपत्याचार्य्यः। भट्टनारायणोऽप्याह। ‘अहुर इति जाठरोऽग्निरुच्यते। तस्मात्‌ नाभिदेशोपरि जाठराग्निस्थानमुदरमालभ्य जपेत्‌—इति। तदधिष्ठातृत्त्वात्तस्य’—इति।केचित्‌ ‘अभुर' इति पठन्ति। अभुर—इति वायुनाम—इति व्याचक्षते च। अत्राप्युमुमित्यत्र द्वितीयान्तं माणवकनामोच्चार्यम्‌॥०॥२९॥०॥

** उत्सृप्यहृदयदेशं कृशन इति॥३०॥**

 उत्सृप्यजठरादूर्द्धंहृदयदेशं करं नीत्वा,—तमालभ्येत्यर्थः। कृशन इति मन्त्रं जपत्याचार्य्यः। कृशनशब्देन हृदयपुरुषो भण्यते। तस्मात् हृदयमालभ्य जपति॥०॥३०॥०॥

** दक्षिणेन पाणिना दक्षिणम![](../books_images/U-IMG-1708097445Capture7thfeb.JPG)समन्वालभ्य प्रजापतये त्वा परिददाम्यसाविति॥३१॥**

 आचार्यो दक्षिणेन पाणिना माणवकस्य दक्षिणमंसं स्पृष्ट्वा प्रजापतये इति मन्त्रं जपति। अत्रासावित्यत्र सम्बोधनविभक्त्या माणवकनामग्रहणम्॥०॥३१॥०॥

**  सव्येन सव्यं देवाय त्वा सवित्रे परिददाम्यसाविति॥३२॥**

 आचार्य्यःसव्येन वामेन पाणिना माणवकस्य सव्यमंसमन्वालभ्य देवाय त्वा—इति मन्त्रं जपति। अत्रापि पूर्ववन्नामग्रहणम्॥०॥३२॥०॥

**
अथैन![](../books_images/U-IMG-1708097660Capture7thfeb.JPG)संप्रेष्यति ब्रह्मचार्य्यस्यसाविति॥३३॥**

  अथेति पूर्वप्रकृतार्थम्। अथ पूर्वप्रकृतमंसयोर्गृहीतमेवैनं माणवकं संप्रेष्यति समादिशति आचार्यः। संप्रेषयति,—इति पाठेऽपि तथैवार्थः। किं समादिशति? ब्रह्मचार्यस्यसाविति। इतः प्रभृति त्वं ब्रह्मचार्यसि, अतो ब्रह्मचर्यनियमं मधुमांसवर्जनादिकं कुरु आब्रह्मचर्यपरिसमाप्तेरित्यर्थः। अत्रापि पूर्ववन्नामग्रहणम्॥३३॥०॥

  किमेष एवादेशः? न। किन्तर्हि?—

 समिधमाधेह्यपोऽशान कर्म्मकुरु मा दिवा स्वाप्सीरिति॥३४॥

 यत्तु वक्ष्यति,—अस्तमिते समिधमादधाति,—इति; तां समिधं सायं प्रातराधेहि। यच्च श्रुतावभिहितम्,– 'तस्माद्वाएतदन्नमशिष्यन् पुरस्ताच्चोपरिष्टाच्चाद्भिः परिदधाति'—इति; तदिदमादिश्यते,—अपोऽशान—इति। अप उदकम् अशान भक्षय भोजनकालात्पुरस्तादुपरिष्टाच्चेत्यर्थः। मन्त्रौ तु शाखान्तरादुपादेयौ,—अमृतस्योपस्तरणमसिस्वाहेति पुरस्तात्, अमृतस्यापिधानमसि स्वाहेति चोपरिष्टात्। अपरआह,—'अपोऽशान—इत्याचमनमेव समादिश्यते तेषु तेषु निमित्तेषु'—इति। अन्ये तु, 'आपोशान’–इति पठन्तः ‘कर्म्मकुरु'—इत्युत्तरेणास्यैकवाक्यतां मन्यमानावर्णयन्ति,– 'भोजनपूर्व्वापरयोर्जलपानरूपं यदापोशानं विहितम्, तत् कर्म्म कुरु'—इति। तदनाकरम्। कर्म्मपदञ्चैवमनर्थकं स्यात्। पठ्यमानमन्त्रकाण्डेऽपि 'अपोशान'—इत्येवमेवायमादेशः पठ्यते। तस्मात्, अन्यच्च यत् किञ्चिद्विहितं कर्म्म–गुरुशुश्रूषादिलक्षणम्, तत् कुरु,—इत्यपर एवायमादेशः। मा दिवा स्वाप्सीः, दिवा स्वापं मा कार्षीरिति। गुरुणा चैवमादिष्टो ब्रह्मचारी सर्व्वत्रैव वाढम्–इति ॐ–इति वा ब्रूयात्। तञ्चादेशमनुपालयेत्। तदाह कर्म्मप्रदीपः।

"ब्रह्मचारी समादिष्टो गुरुणा ब्रतकर्म्मणि।  
वाढ़मोमिति वा ब्रूयात्तत्तथैवानुपालयेत्”।

 इति॥०॥३४॥०॥

** उदगग्नेरुत्सृप्यप्राङाचार्य्य उपविशत्युदगग्रेषु दर्भेषु॥३५॥**

 उदगुत्तरस्यामग्नेरुत्सृप्यगत्वा। प्राङ् प्राङ्मुखः। ऋज्जन्यत्। उदङग्नेरितिपाठ उदङ्मुखोऽर्थादग्नेरुत्तरतो गत्वाप्राङ्मुख उपविशतीति व्याख्येयम्॥०॥३५॥०॥

** प्रत्यङ्माणवको दक्षिणजान्वक्तोऽभिमुख आचार्य्यमुदगग्रेष्वेव दर्भेषु॥३६॥**

 माणवकस्तु दक्षिणजान्वक्तोभूमिगतदक्षिणजानुकःआचार्याभिमुखः प्रत्यङ्मुख उदगग्रेषु दर्भेषु उपविशति। अग्नेरुत्तरत एव॥०॥३६॥०॥

** अथैनं त्रिःप्रदक्षिणं मुञ्जमेखलां परिहरन् वाचयतीयं दुरुक्तात् परिवाधमानेत्यृतस्य गोप्त्रीति च॥३७॥**

** **अथ अनन्तरमेव—उपविष्टमेव, एनं माणवकं वाचयत्याचार्यः। किं वाचयति? द्वयं दुरुक्तादिति ऋतस्य गोप्त्रीतिच मन्त्रद्वयम्। किं कुर्व्वन् वाचयति? मुञ्जमेखलां तस्य कटिदेशे त्रिःप्रदक्षिणं परिहरन् प्रादक्षिण्येन वारत्रयं परिवेष्टयन्। परिहरन्—इति वर्त्तमाननिर्देशात् परिहरणसमकालत्वं मन्त्रवाचनस्य। सत्यामपि परिहरणावृत्तौ सकृदेव मन्त्रपाठःस्यात्। कस्मात्? “एकद्रव्ये कर्म्मावृत्तौ सकृदेव मन्त्रवचनं कृत्वा"—इति वचनात्।

 “अस्मिन्नवसरे प्रसिद्ध्यायज्ञोपवीतमिच्छन्ति"—इति कर्कोपाध्यायाः। “गृह्यानुक्तमपि यज्ञोपवीतमस्मिन्नेव समये परिधापयेत्।

मेखलाऽनन्तरम्‌—‘कार्पासमुपवीतं स्यात्‌'—इति मनूक्तेः। “पवित्रञ्चास्मैप्रयच्छति'—इति जातूकर्णात्‌। ‘यज्ञोपवीतिनं कृत्वा’—इति सांख्यायनाच्च”—इति तत्त्वकारः। भवदेवभट्टप्रभृतयोऽप्येवम्‌। तत्र,—

**“मेखलामजिनं दण्डमुपवीतं कमण्डलुम्‌।  
अप्सुप्रास्य विनष्टानि गृहीतान्यानि मन्त्रवत्‌”।**

 इति मनुनोपवीतग्रहणस्यापि मन्त्रवत्त्वाभिधानात्‌ गृह्येच तदनुपदेशात्‌ शाखान्तरान्मन्त्रमुपादध्यात्‌—यज्ञोपवीतमसि—इत्येवमादिम्‌।अजिनमपि इदानीमेव परिधापयेत्‌—इति भवदेवरघुनन्दनौ। वस्तुतस्तु अजिनधारणक्रमं वक्ष्यामः॥०॥३७॥०॥

 अथोपसीदत्यधीहि भोः सावित्रींमे भवाननुव्रवीत्विति॥३८॥

 अथेति पूर्वोक्तविशिष्टानन्तर्यद्योतनार्थम्‌। अथयज्ञोपवीतधारणानन्तरम्‌। माणवक आचार्यमुपसीदति—कृताञ्जलिपुट आचार्यगतचक्षुरुपसन्नो भवति। अधीहि—इत्यनेन।अधीहि अध्यापय। भोरिति आचार्यसम्बोधनम्‌। अध्ययनस्यानेकत्वात्‌ विशेषप्रतिपत्तये पुनरुच्यते,—सावित्रीम्—इति। सावित्रींगायत्रीम्‌॥०॥२८॥०॥

 माणवकेनैवमभिहितः खल्वाचार्यः,—

 तस्मा अन्वाह,—पच्छोऽर्द्धर्च्चश ऋक्श इति॥३८॥

 तस्मैमाणवकाय, अन्वाह अनुब्रुयात्‌। अनुरूपसर्गः। कामनुब्रूयात्‌?—सावित्रीम्। कथम्‌? प्रथमन्तावत्‌, पच्छः—ऋचः पादं पादं कृत्वा। ततोऽर्द्धर्च्चशः—ऋचोऽर्द्धमर्द्धं कृत्वा। ततः ऋक्‌शः—सर्व्वामृचम्। ऋक्शः—इत्यत्र, 'सर्व्वाम्’—इत्येव केचित्‌ पठन्ति। एवन्तावत्‌ सावित्रीमनुब्रुयात्‌॥०॥३९॥०॥

 महाव्याहृतीश्च विहृताॐङ्कारान्ताः॥४०॥

 महाव्याहृतीश्चअन्वाह—इत्यनुषज्यते। कथम्भूताः? विहताः विशेषण हताः प्रथक्‌ कृताःपृथक्पृथगित्येतत्। विहताः,—इति पाठे, विहताः पृथग्भूताःन संहताः—इति स एवार्थः। विकृताः—इति केचित्‌ पठन्ति। तत्रापि तथैव व्याख्येयम्। ॐकारान्ताः। ॐकारः प्रणवोऽन्ते यासांताइमा ॐकारान्ताः। महाव्याहृतीः—इति कृत्वाॐकारान्ताः—इति करणात्तासामन्त एव ॐकारोऽवगम्यते।पठ्यमानमन्त्रकाण्डेऽपि, अस्मिन्नेवावसरे व्याहृतीनां परतएव ॐकारः पठ्यते। तथाच, भूःॐ, भुवःॐ, स्वः ॐ—इत्येव मनुब्रूयादिति भट्टनारायणोपाध्यायाः। ॐ भूः,—इत्यादिरूपमिति भवदेवभट्टाः। उभयमतानुरोधीवीरेश्वरस्तुॐ भूःॐ,—इत्यादिरूपम्‌—इत्याहस्म। यद्यपि पठ्यमानमन्त्रकाण्डे तिसृणं महाव्याहृतीनां परत एवोङ्कारः पठ्येते, तथापि चतूर्थीहोममन्त्रपाठवत्‌ निदर्शनमात्रेण तथा पाठः। कथंज्ञायते? ‘विहृता ॐकारान्ताः'—इति वचनात्‌ विहृतानामोङ्कारान्तत्वागतेः। अन्यथा विहारोपदेशोऽनर्थक एव स्यात्‌। शिष्टाश्च प्रतिव्याहृत्येवाङ्कारं कुर्व्वन्ति॥०॥४०॥०॥

** वाक्षैञ्चास्मैदण्डं प्रयच्छन्‌ वाचयति—सुश्रवः सुश्रवसं मा कुविति॥४१॥**

 वृक्षस्यायं वार्क्षःतं वार्क्षम्‌, प्राप्तदण्डानुवादेन प्रदानमात्रविधानात्‌ पार्णादिरूपम्‌—इत्यर्थः। तमिमं दण्डम्‌ अस्मैब्रह्मचारिणे प्रयच्छन्‌ ददत्सुश्रवः—इत्येतं मन्त्रंवाचयति ब्रह्मचारिणमेव। चशब्दादजिनमपि इदानीमेव प्रयच्छति। कस्मात्‌? “सुश्रव इति दण्डं प्रदाय अजिनं प्रयच्छति"—इति स्वशाखाभेदे पठितत्वात्। तस्मात्—आचार्येणानुपदेशादिच्छया यस्मिन्‌ कस्मिंश्चित्‌ क्रमे धारणमजिनस्य,—इत्यसङ्गतं वचनम्‌। अजिनधारणस्यापि मनुना मन्त्रवत्त्वोपदेशात्‌ तन्मन्त्रश्च स्वशाखायामभावात्‌ ‘मित्रस्य चक्षुर्व्वरुणं बलीयः'—इति तैत्तिरीयशाखापरिपठितोद्रष्टव्यः। अपरे पुनरेतदविद्वांसोभाषन्ते,—मन्त्रानुपदेशादमन्त्रकमजिनस्य धारणम्‌—इति।

 “वार्क्षञ्चास्मै दण्डं प्रयच्छन्नादिशति”—इत्युपरिष्टाद्गोदानादिषु दण्डप्रदानादेशयोःसहोपदेशादिहापि इदानीमाचार्यआदिशति—इतिबोद्धव्यम्‌। निर्देशसामान्यात्‌। एतदर्थमेवोभयत्र तुल्यवन्निर्देशः। तस्मात्तदपि चकारेण समुच्चीयते अविशेषात्‌। ते चादेशाःपरतो वक्ष्यन्ते। ब्रह्मचारीच सर्व्वत्र पूर्व्ववत्‌। वाढ़म्‌—इति ॐ—इति वा ब्रूयात्‌। अन्ये तु मन्यन्ते, स्वशाखाभेदे पाठादेव इदानीमजिनप्रदानं सिध्यति, तदर्थंचशब्दोनातीव प्रयोजनवान्‌, तस्मात्‌ वक्ष्यमाणादेशसमुच्चयार्थ एव चशब्दः—इति॥०॥४१॥०॥

 अथ भैक्षंचरति॥४२॥

 अथशब्दो विशिष्टमानन्तर्यं द्योतयति। कथन्नाम? दण्डमजिनञ्चप्रतिगृह्यारेशांश्चाङ्गीकृत्य भास्करमुपस्थाय अग्निं प्रदक्षिणीकृत्य अथानन्तरं भैक्षंभिक्षाकदम्बकं चरति आहरति। तथाचमनुः।

“प्रतिगृह्येप्सितंदण्डमुपस्थाय च भास्करम्‌।  
प्रदक्षिणं परीत्याग्निंचरेद्भैक्षंयथाविधि

**”।**

 इति॥०॥४२॥०॥

 किं यामेव काञ्चिदग्नेभिक्षेत? न। कान्तर्हि?

** मातरमेवाग्रे, द्वेचान्ये सुहृदौ, यावत्यो वा सन्निहिताः स्युः॥४३॥**

 मातरं जननीमेव अग्रेप्रथमं भिक्षेत। द्वेच अन्ये सुहृदौ—स्निग्धहृदये स्वस्राद्येभिक्षेत। यावत्यो वा योषितः सन्निहिताः सन्निधौ स्थिताः स्युःभवेयुः, न चैनं विमानयन्ति, तावतीर्व्वा भिक्षेत। तथाच मनुः।

**“मातरं वा स्वसारं वा मातुर्व्वाभगिनींनिजाम्‌।  
भिक्षेत भिक्षां प्रथमं या चैनं न विमानयेत्‌”।**

 इति। सन्निहिताः—इति करणात्‌ तत्रस्थ एव भिक्षेत न पुनः स्थानान्तरं गत्वा—इति बोद्धव्यम्‌। ‘भवति!भिक्षांमे देहि’—इति ब्राह्मणस्य भैक्षचरणप्रयोगः। ‘भिक्षांभवति! मे देहि'—इति क्षत्रियस्य। ‘भिक्षांमे देहि भवति!—इति वैश्यस्य।

तथाच गृह्यान्तरम्। “भवत्पूर्वांब्राह्मणो भिक्षेत, भवन्मध्यां राजन्यो, भवदन्त्यांवैश्यः”—इति। गौतमोऽप्याह। “आदिमध्यान्तेषु भवच्छब्दः प्रयोज्योवर्णानुपूर्व्येण"—इति।

"आदिमध्यावसानेषु भवच्छब्दोपलक्षिता।  
ब्राह्मणक्षत्रियविशां भैक्षचर्य्यायथाक्रमम्"॥

 इति च स्मृत्यन्तरम्॥०॥४३॥०॥

 आचार्य्याय भैक्षं निवेदयति॥४४॥

 ब्रह्मचारी—इत्येव। ऋजुरक्षरार्थः। संस्कारार्थं भैक्षस्य निवेदनमात्रं न पुनराचार्याय दानमेव। कस्मात्? वृत्त्यर्थत्वाद्भैक्षचरणस्य।मनुरपि स्मरति।

"समाहृत्याथ तद्भैक्षंयावदन्नममायया।  
निवेद्य गुरवेऽश्नीयादाचम्य प्राङ्मुखः शुचिः”।

 इति। अश्नीयात्—इत्यत्रापि प्रचीनमेव कर्म्मपदमनुषञ्जनीयं निराकाङ्क्षत्वार्थम्। ‘भैक्षं भोः'—इत्ययं भैक्षनिवेदनप्रयोगः। तथाच गृह्यान्तरम्। “भैक्षंभोरित्याचार्याय भैक्षं निवेद्य दत्तं प्रतिगृह्णीयात्”—इति। तस्मात् आचार्यःपुनरस्मै भैक्षंप्रदाय कर्म्मशेषं समापयेदिति बोद्धव्यम्। कुतः? परतो ब्रह्मचारिण एव कर्म्मोपदेशादिदानीमाचार्यकर्म्मणोऽवसानावगतेः॥०॥४४॥०॥

 अवसितमुपनयनकर्म्म। प्रासङ्गिकमिदानींब्रह्मचारिणः कर्त्तव्यमनुवर्त्तामहे।सखल्वयं ब्रह्मचारी,—

** तिष्ठत्यहःशेषं वाग्यतः॥४५॥**

 वाग्यतः संयतवागह्नःशेषमवशिष्टं तिष्ठति,—वक्ष्यमाणकर्म्मार्थम्‌॥०॥४४॥०॥

** अस्तमिते समिधमादधात्यग्नये समिधमहार्षमिति॥४६॥**

 अस्तमिते सवितरि, (स्मृत्यन्तरप्राप्तसन्ध्योपासनं कृत्वा) अग्नये समिधमितिमन्त्रेण समिधमुक्तलक्षणमादधाति अग्नौप्रक्षिपति। इयमेवात्रप्रधानाहुतिः। ततश्चात्रापि पुरस्ताच्चोपरिष्टाच्च इन्धनार्थं समिद्भवति। तथाच कर्म्मप्रदीपः।

**“समिदादिषुहोमेषु मन्त्रदैवतवर्जिता।  
पुरस्ताच्चोपरिष्टाच्च इन्धनार्थंसमिद्धवेत्‌”।**

 इति। स खल्वयं क्षिप्रहोमः स्यादिति द्रष्टव्यम्‌। अत्रच अस्तमिते अस्तमिते,—इति वीप्साबोद्धव्या। कस्मात्‌? समावर्त्तनपर्यन्तमेवाग्नौ समिदाधानस्य स्मृत्यन्तरे उपदेशात्‌। तथाच मनुः।

“अग्नीन्धनं भैक्षचर्यामधःशय्यांगुरोर्हितम्‌।  
आसमावर्त्तनात्‌ कुर्यात्‌ कृतोपनयनो द्विजः”।


इति।आचार्योऽप्युपरिष्टाद्वक्ष्यति,—“मेखलाधारणभैक्षचर्यदण्डसमिदाधानोदकोपस्पर्शनप्रातरभिवादा इत्येते नित्यधर्म्माः"?—इति।

 सायमारम्भत्वात्‌ कर्म्मणः अस्तमिते,—इत्येव सूत्रितंप्रातरित्यपि। प्रातः खल्ववर्गः कर्म्मणः—इत्यारम्भे सूत्रिते असूत्रितोऽपि तदपवर्गोऽवगम्यत एव।अतो लाघवार्थंप्रातरित्यवचनं न प्रातर्होमाननुज्ञानार्थम्। तस्मात् सायं प्रातश्च समिधमादध्यात् तथाच मनुः।

**"प्रातराहत्य समिधं सन्निदध्याद्विहायसि।  
सायं प्रातश्च जुहुयात्ताभिरग्निमतन्त्रितः”।**

 इति। "सायं प्रातः समिधमादध्यात्”—इति च गृह्यान्तरम्। तस्मात् प्रातः समिदाधानं नास्ति,—इत्यसङ्गतं वचनम्। समिदाधानानन्तरञ्चाग्निमाचार्यञ्चाभिवादयेत्। तथाच गृह्यान्तरम्। "उभयत्राग्निं समिध्य गोत्रनामनी प्रोच्याग्निमभिवाद्याचार्यमभिवादयेत्”—इति॥०॥४६॥०॥

 अथेदानींब्रह्मचारिणो भोजनकालः। कुतः?

“कृताग्निकार्यो भुञ्जीत वाग्यतो गुर्वनुज्ञया"।

 इति स्मरणात्। स खल्वयं ब्रह्मचारी उपनयनकर्म्मण ऊर्द्धम्—

 त्रिरात्रमक्षारलवणाशी भवति॥४७॥

 व्याख्यातं सूत्रम्॥०॥४७॥०॥

 तस्यान्ते सावित्रश्चरुः॥४८॥

 तच्छब्देनोपनयनब्रतस्य परामर्शः। तस्योपनयनब्रतस्य न पुनरुपनयनकर्म्मणः, न वा सन्निहिततरस्य त्रिरात्रस्य। कुतः? तस्येत्यानर्थक्यापत्तेः। अन्ते—इत्येतावतैव निर्व्वाहात्। गोदानादिव्रतान्तराणामन्तेहोमान्तरस्य वक्ष्यमाणत्वादुपनयनब्रतान्तेऽपि कस्यचिदभ्युपगन्तुमुचितत्वाच्च। तथाच गृह्यान्तरम्। “सहप्रवचनव्रतान्ते सावित्रश्चरुः गोदानादीन्यनुप्रवचनीयानि व्रतान्यैन्द्रस्थालीपाकान्तानि भवन्ति"—इति। तस्मात्—उपनयनकर्म्मणश्चतुर्थेऽह्निसावित्रीचरुर्होमः—इति भवदेवभट्टमतम्, उपनयनकर्म्मदिनएव आचार्यो माणवकाय भैक्षंप्रदाय सावित्रचरुहोमं कुर्यात्‌—इति रघुनन्दनमतञ्चासङ्गतमेव। ‘उपनयनरूपब्रतस्यान्तेसावित्रश्चरुः’—इति रघुनन्दनस्य स्वव्याख्याऽप्येवं व्याकुप्येत। किञ्च। स खल्वयं व्रताग्नेसावित्रं चरुं व्याख्याय पुनरूपनयनकर्म्मणोऽनन्तरमेव तं वर्णयन्‌ ब्रतकर्म्मणोर्व्विवेकमविद्वांसभिवात्मानं ख्यापयति। भट्टभाष्येप्युक्तम्‌—‘तस्य ब्रतस्य न कर्म्मणः न च सन्निधानात्‌ त्रिरात्रस्य। कुतः? अव्यक्तं प्रधानगामि,—इति वचनात्‌। अन्यथा अस्यान्ते—इति ब्रूयात्‌’—इति। अलमति प्रसङ्गेन।

 सविता देवता अस्येति सावित्रश्चरुःकर्त्तव्यः,—इति प्रसड्गादिहोच्यते। सवित्रे त्वा जुष्टं निर्व्वपामीति निर्व्वापः। सवित्रे स्वाहा—इति प्रधानहोमः॥०॥४८॥०॥

 अवसिता प्रासङ्गिकीकथा। प्रकृतमिदानीमनुवर्त्तामहे—

 यथार्थम्‌॥४९॥

 उपनयनकर्म्मणः परिसमाप्तिरनेनोच्यते॥०॥४९॥०॥

 गौर्दक्षिणा॥५०॥

 

उपनयनकर्म्मण एव नोपनयनव्रतस्य। कुतः? उपनयनकर्म्मणोऽनन्तरम्‌ “आचार्याय वरोदक्षिणा”—इति गृह्यान्तरसूत्रणात्‌। अस्माच्च गृह्यान्तरात्‌ दक्षिणेयमाचार्याय दातव्या। तस्मात्ब्रह्मचारिणे भैक्षप्रदानानन्तरमेवाचार्यःकर्म्मशेषं समापयेत्‌—इति

भट्टनारायणाद्यनुमतं समीचीनमवोचाम।समिदाधानस्य प्रधानकर्म्मान्तरतयोपनयनकर्म्मानङ्गत्वात् अहःशेषस्थितेस्तादर्थ्याच्च॥०॥५०॥०॥

 इयमपरा सूत्रद्वययोजना,—

** यथार्थम्॥५१॥**

 प्रकृतस्य सावित्रचरोरवसाने यथार्थं यथाप्रयोजनं यथाप्राप्तमित्येतत्। किमनेनोक्तंभवति? एतदनेनोक्तंभवति। उपनयनव्रतान्ते सावित्रहोमं कृत्वा, अग्ने ब्रतपते—इत्यादिमन्त्रैः सूत्रयिष्यमाणविशेषैराज्येन ब्रतसमापकहोमञ्च कृत्वा, तन्त्रं समापयेत्—इति। सखल्वयमाज्यहोमःसर्व्वेष्वेव ब्रतान्तेषु स्यादिति वक्ष्यामः॥०॥५१॥०॥

** गौर्दक्षिणा॥५२॥**

** **इयं दक्षिणाऽप्युपनयनब्रतस्यैव। एतदपि परस्तादुपपादयिष्यामः। अस्यामपि वर्णनायामुपनयनकर्म्मणः प्राचीनैव परिसमाप्तिः, दक्षिणा च गौरेव स्यात्, पूर्वोक्तकारणात्—इति न कश्चिद्विरोधः। परन्तु सावित्रचरोः कर्म्मक्रमस्यासूत्रणात् यथार्थमित्यस्य कर्म्मापवर्गपरत्वावगतेश्चपूर्वैव योजना समीचीनेति प्रतिपद्यामहे। अतिक्रान्तसंबन्धश्चाचार्य्यस्यानुमत इत्यावेदितमधस्तात्॥०॥५२॥०॥

इति महामहोपाध्यायराधाकान्तसिद्धान्तवागीशभट्टाचार्य्यात्मज-  
श्रीचन्द्रकान्ततर्कालङ्कारस्य कृतौ गोभिलीयगृह्यसूत्रभाष्ये  
द्वितीयप्रपाठकस्य दशमीखण्डिका॥०॥

॥समाप्तश्चायं द्वितीयः प्रपाठकः॥


\]















