+++
TITLE = "माण्डूक्योपनिषद्कारिका-भाष्यम्"
AUTHOR = "शङ्करभगवत्पादाः"
DOMAIN = "उपनिषदः"
SUB-DOMAIN = "उपनिषदसम्बद्धपुस्तकानि"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2703"
url = "https://www.ebharatisampat.in/read_chapter.php?bookid=NjY2NjYyMzQ4Nzc0OTUy"
title = "माण्डूक्योपनिषद्कारिका-भाष्यम्"

+++
[[माण्डूक्योपनिषद्कारिका-भाष्यम्	Source: [EB](https://www.ebharatisampat.in/read_chapter.php?bookid=NjY2NjYyMzQ4Nzc0OTUy)]]

\[

आगमशास्त्र (माण्डूक्योपनिषद्‌)


ॐ


तत्सद्ब्रह्मणे नमः


माण्डूक्योपनिषद्



शान्तिपाठ

ॐ भद्रं कर्णेभिः शृणुयाम देवा भद्रं पश्येमाक्षभिर्यजत्राः ।

स्थिरैरङ्गैस्तुष्टुवा सस्तनूभिर्व्यशेम देवहितं यदायुः । ।

ॐ शान्तिः !! शान्तिः !! शान्तिः !!!

स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।

स्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु । ।


ॐ शान्तिः !! शान्तिः !! शान्तिः!!!

आगम प्रकरण







प्रज्ञानांशुप्रतानैः स्थिरचरनिकरव्यापिभिर्व्याप्य लोकान्भुक्त्वा भोगान्स्थविष्ठान्पुनरपि धिषणोद्भासितान्कामजन्यान् ।  
पीत्वा सर्वान्विशेषान्स्वपिति मधुरभुङ्मायया भोजयन्नो मायासंख्यातुरीयं परममृतमजं ब्रह्म यत्तन्नतोऽस्मि । ।१ । ।

यो विश्वात्मा विधिजविषयान्प्राश्य भोगान्स्थविष्ठान्पश्चाच्चान्यान्स्वमतिविभवाञ्ज्योतिषा स्वेन सूक्ष्मान् ।  
सर्वानेतान्पुनरपि शनैः स्वात्मनि स्थापयित्वा हित्वा सर्वान्विशेषान्विगतगुणगणः पात्वसौ नस्तुरीयः । ।२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 माण्डूक्योपनिषद्‌१  
   
 ओमित्येतदक्षरमिदं सर्वं ।  
 तस्योपव्याख्यानं वेदान्तार्थसारसंग्रहभूतमिदं प्रकरणचतृष्टयमोमित्येतदक्षरमित्याद्यारभ्यते ।  
 अत एव न पृथक्सम्बन्धाभिधेयप्रयोजनानि वक्तव्यानि ।  
 यान्येव तु वेदान्ते सम्बन्धाभिधेय प्रयोजनानि तान्येवेह भवितुमर्हन्ति ।  
 तथापि प्रकरणव्याचिख्यासुना संक्षेपतो वक्तव्यानि ।  
   
   
 तत्र प्रयोजनवत्साधनाभिव्यञ्जकत्वेनाभिधेयसम्बद्धं शास्त्रं पारम्पर्येण विशिष्टसंबन्धाभिधेयप्रयोजनवद्भवति ।  
 किं पुनस्तत्प्रयोजनं इत्युच्यते रोगार्तस्यैव रोगनिवृत्तौ स्वस्थता
।  
 तथा दुःखात्मकस्यात्मनो द्वैतप्रपञ्चोपशमे स्वस्थता ।  
 अद्वैतभावः प्रयोजनं ।  
   
 द्वैतप्रपञ्चस्याविद्याकृतत्वाद्विद्यया तदुपशमः स्यादिति ब्रह्मविद्याप्रकाशनायास्य आरम्भः क्रियते ।  
   
 "यत्र हि द्वैतं इव भवति"(बृ.उ २ । ४ । १४) "यत्र वान्यदिव स्यात्तत्रान्योऽन्यत्पश्येदन्योऽन्यद्विजानीयात्"(बृ.उ ४ । ३ । ३१) "यत्र वास्य सर्वं आत्मैवाभूत्तत्केन कं पश्येत्केन कं विजानीयात्"(बृ.उ २
। ४ । १४) इत्यादि श्रुतिभ्योऽस्यार्थस्य सिद्धिः ।  
   
 तत्र तावदोंकारनिर्णयाय प्रथमं प्रकरणं आगमप्रधानां आत्मतत्त्वप्रतिपत्त्युपायभूतं ।  
 यस्य द्वैतप्रपञ्चस्योपशमेऽद्वैतप्रतिपत्ती रज्ज्वां इव सर्पादिविकल्प उपशमे रज्जुतत्त्वप्रतिपत्तिस्तस्य द्वैतस्य हेतुतो वैतथ्यप्रतिपादनाय द्वितीयं प्रकरणं ।  
 तथाद्वैतस्यापि वैतथ्यप्रसङ्गप्राप्तौ युक्तितस्तथात्वदर्शनाय तृतीयं प्रकरणं ।  
 अद्वैतस्य तथात्वप्रतिपत्तिपक्षभूतानि यानि वादान्तराण्यवैदिकानि तेषां अन्योन्यविरोधित्वादतथार्थत्वेन तदुपपत्तिभिरेव निराकरणाय चतुर्थं प्रकरणं ।  
   
 कथं पुन ॐकारनिर्णय आत्मतत्त्वप्रतिपत्त्युपायत्वं प्रतिपद्यत इत्युच्यते"ॐ इत्येतत्"(क.उ १ । २ । १५) "एतदालम्बनम्"(क.उ.१ । २ । १७) "एतद्वै सत्यकाम"(प्र.उ.५ । २) "ॐ इत्यात्मानं युञ्जीत"(मैत्र्यु.६ । ३) "ॐ इति ब्रह्म"(तै.उ.१ । ८ । १) "ॐकार एवेदं सर्वम्" (छा.उ.२ । २३ । ३) इत्यादि श्रुतिभ्यः ।  
   
 रज्जुरादिरिव सर्पादिविकल्पस्यास्पदोऽद्वय आत्मा परमार्थः सन्प्राणादिविकल्पस्यास्पदो यथा तथा सर्वोऽपि वाक्प्रपञ्चः प्राणाद्यात्मविकल्पविषय ॐकार एव ।  
 स चात्मस्वरूपं एव तदभिधायकत्वात् ।  
 ॐकारविकारशब्दाभिधेयश्च सर्वः प्राणादिरात्मविकल्पोऽभिधानव्यतिरेकेण नास्ति ।  
 "वाचारम्भणं विकारो नामधेयम्"(छा.उ.६ । १ । ४) "तदस्येदं वाचा तन्त्या नामभिर्दामभिः सर्वं सितम्" "सर्वं हीदं नामानि"इत्यादि श्रुतिभ्यः ।  
   
 अत आह  
   
   
   
 ॐ इत्येतदक्षरं इदं सर्वं तस्योपव्याख्यानं भूतं भवद्भविष्यदिति सर्वं ॐकार एव ।  
 यच्चान्यत्त्रिकालातीतं तदप्योंकार एव । । माण्डूक्योपनिषद्‌\_१ । ।  
   
   
 \_\_\_\_\_\_\_\_\_\_

 मूलसूत्रभाष्य १  
 ॐ इत्येतदक्षरं इदं सर्वं इति ।  
 यदिदं अर्थजातं अभिधेयभूतं तस्याभिधानाव्यतिरेकादभिधानस्य च ॐकाराव्यतिरेकादोंकार एवेदं सर्वं ।  
 परं च ब्रह्माभिधानाभिधेय उपायपूर्वकं एव गम्यत इत्योंकार एव ।  
   
 तस्यैतस्य परापर ब्रह्मरूपस्याक्षरस्य ॐ इत्येतस्योपव्याख्यानम्; ब्रह्मप्रतिपत्त्युपायत्वाद्ब्रह्मसमीपतया विस्पष्टं प्रकथनं उपव्याख्यानं प्रस्तुतं वेदितव्यं इति वाक्यशेषः ।  
   
 भूतं भवद्भविष्यदिति कालत्रयपरिच्छेद्यं यत्तदप्योंकार एवोक्तन्यायतः
।  
 यच्चान्यत्त्रिकालातीतं कार्याधिगम्यं कालापरिच्छेद्यमव्याकृतादि तदप्योंकार एव । ।१ । ।  
 





\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌२  
   
 अभिधानाभिधेययोरेकत्वेऽप्यभिधानाप्राधान्येन निर्देशः कृतः ।  
 ॐ इत्येतदक्षरं इदं सर्वं इत्याद्यभिधानप्राधान्येन निर्दिष्टस्य पुनोऽभिधेयप्राधान्येन निर्देशोऽभिधानाभिधेययोरेकत्वप्रतिपत्त्यर्थः ।  
 इतरोऽथा ह्यभिधानतन्त्राभिधेयप्रतिपत्तिरित्यभिधेयस्याभिधानत्वं गौणां इत्याशङ्का स्यात् ।  
 एकत्वप्रतिपत्तेश्च प्रयोजनं अभिधानाभिधेययोरेकेनैव प्रयत्नेन युगपत्प्रविलापर्यस्तद्विलक्षणं ब्रह्म प्रतिपद्येत इति ।  
 तथा च वक्ष्यति"पादा मात्रा मात्राश्च पादाः" (मा.उ.८) इति ।  
 तदाह  
   
   
 सर्वं ह्येतद्ब्रह्मायं आत्मा ब्रह्म सोऽयं आत्मा चतुष्पात् । । माण्डूक्योपनिषद्‌\_२ । ।  
   
 \_\_\_\_\_\_\_\_\_\_

 मूलसूत्रभाष्य २  
 सर्वं ह्येतद्ब्रह्मेति ।  
 सर्वं यदुक्तं ॐकारमात्रं इति तदेतद्ब्रह्म ।  
 तच्च ब्रह्म परोक्षाभिहितं प्रत्यक्षतो विशेषेण निर्दिशत्ययमात्मा ब्रह्मेति ।  
 अयं इति चतुष्पात्वेन प्रविभज्यमानं प्रत्यगात्मतयाभिनयेन निर्दिशति अयं आत्मेति ।  
 सोऽयमात्म ॐकाराभिधेयः परापरत्वेन व्यवस्थितश्चतुष्पात्कार्षापणवन्न गौरिवेति ।  
 त्रयाणां विश्वादीनां पूर्वपूर्वप्रविलापनेन तुरीयस्य प्रतपत्तिरिति करणसाधनः पादशब्दः ।  
 तुरीयस्य पद्यत इति कर्मसाधनः पादशब्दः । ।२ । ।  
 



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌३  
   
 कथं चतुष्पात्वं इत्याह  
   
 जागरितस्थानो बहिःप्रज्ञः सप्ताङ्ग एकोनविंशतिमुखः स्थूलभुग्वैश्वानरः प्रथमः पादः । । माण्डूक्योपनिषद्‌\_३ । ।  
   
   
 \_\_\_\_\_\_\_\_\_\_

 मूलसूत्रभाष्य ३  
 जागरितं स्थानं अस्येति जागरितस्थानः ।  
 बहिष्प्रज्ञः स्वात्मव्यतिरिक्ते विषये प्रज्ञा स बहिष्प्रज्ञो बहिर्विषय एव प्रज्ञाविद्याकृताववभासत इत्यर्थः ।  
 तथा सप्ताङ्गान्यस्य"तस्य ह वैतस्यात्मनो वैश्वानरस्य मूर्धैव सुतेजाश्चक्षुर्विश्वरूपः प्राणः पृथग्वर्त्मात्मा संदोहो बहुलो वस्तिरेव रयिः पृथिव्येव पादौ" (छा.उ.५ । १८ । २) इत्यग्निहोत्रकल्पनाशेषत्वेनाहवनीयोऽग्निरस्य मुखत्वेनोक्त इत्येवं सप्ताङ्गानि यस्य स सप्ताङ्गः ।  
   
 तथैकोनविंशतिर्मुखान्यस्य बुद्धीन्द्रियाणि कर्मेन्द्रियाणि च दश वायवश्च प्राणादयःपञ्च मनो बुद्धिरहङ्कारच्चित्तं इति मुखानीव मुखानि तान्युपलब्धिद्वाराणित्यर्थः स एवं विशिष्टो वैश्वानरो यथोक्तैर्द्वारैः शब्दादीन्स्थूलान्विषयान्भुङ्क्त इति स्थूलभुक् ।  
 विश्वेषां नराणां अनेकधा नयनाद्वैश्वानरः ।  
 यद्वा विश्वश्चासौ नरश्चेति विश्वानरः ।  
 विश्वानर एव वैश्वानरः ।  
 सर्वपिण्डात्मनन्यत्वात्सः प्रथमः पादः ।  
 एतत्पूर्वकत्वादुत्तरपादाधिगमस्य प्राथम्यमस्य ।  
   
 कथं अयमात्मा ब्रह्मेति प्रत्यगात्मनोऽस्य चतुष्पात्त्वे प्रकृते द्युलोकादीनां मूर्धाद्यङ्गत्वं इति ।  
 नैष दोषः ।  
 सर्वस्यप्रपञ्चस्य साधिदैविकस्यानेन आत्मना चतुष्पात्त्वस्य विवक्षितत्वात् ।  
 एवं च सति सर्वप्रपञ्च उपशमेऽद्वैतसिद्धिः ।  
 सर्वभूतस्थश्चात्मैको दृष्टः स्यात्सर्वभूतानि चात्मनि ।  
 "यस्तु सर्वाणि भूतानि"(ई.उ.६) इत्यादिश्रुत्यर्थोपसंहृतश्चैवं स्यात् ।  
 अन्यथा हि स्वदेहपरिच्छिन्न एव प्रत्यागात्मा सांख्यादिभिरिव दृष्टः स्यात्तथा च सत्यद्वैतं इति श्रुतिकृतो विशेषो न स्यात्सांख्यादिदर्शनेनाविशेषात् ।  
 इष्यते च सर्व उपनिषदां सर्वात्मैक्यप्रतिपादकत्वं ।  
 अतो युक्तं एवास्याध्यात्मिकस्य पिण्डात्मनो द्युलोकाद्यङ्गत्वेन विराडात्मनाधिदैविकेनैकत्वं अभिप्रेत्य सप्ताङ्गत्ववचनं ।  
 "मूर्धा ते व्यपतिष्यत्"(छा.उ ५ । १२ । २) इत्यादि लिङ्गदर्शनाच्च
।  
   
 विराज एकत्वं उपलक्षणार्थं हिरण्यगर्भाव्याकृतात्मनोः ।  
 उक्तं चैतन्मधुब्राह्मणे"यश्चायं अस्यां पृथिव्यां तेजोमयोऽमृतमयः पुरुषो यच्चायं अध्यात्मम्"(बृ.उ.२ । ५ । १) इत्यादि ।  
 सुषुप्ताव्याकृतयः स त्वेकत्वं सिद्धं एव निर्विशेषत्वात् ।  
 एवं च सत्येतत्सिद्धं भविष्यति सर्वद्वैत उपशमे चाद्वैतं इति । ।३ । ।  
 




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌४  
   
 स्वप्रस्थानोऽन्तःप्रज्ञः सप्ताङ्ग एकोनविंशतिमुखः प्रविविक्तभुक्तैजसो द्वितीयः पादः । । माण्डूक्योपनिषद्‌\_४ । ।  
   
 \_\_\_\_\_\_\_\_\_\_

 मूलसूत्रभाष्य ४  
 स्वप्नः स्थानस्य तैजसस्य स्वप्नस्थानः ।  
 जाग्रत्प्रज्ञानेकसाधना बहिर्विषय एवावभासमाना मनःस्पन्दनमात्रा सती तथाभूतं संस्कारं मनस्याधत्ते ।  
 तन्मनस्तथा संस्कृतं चित्रित इव पटो बाह्यसाधनाननपेक्षं अविद्याकामकर्मभिः प्रेर्यमाणं जाग्रद्वदवभासते ।  
 तथा चोक्तम्"अस्य लोकस्य सर्वावतो मात्रां अपादाय"(बृ.उ.४ । ३ । ९) इति ।  
 तथा"परे देवे मनस्येकीभवति"(प्र.उ.४ । २) इति प्रस्तुत्य"अत्रैष देवः स्वप्ने महिमानं अनुभवति"(प्र.उ.४ । ५) इत्याथर्वणे ।  
   
 इन्द्रियापेक्षयान्तःस्थत्वान्मनसस्तद्वासनारूपा च स्वप्ने प्रज्ञा यस्यात्यन्तःप्रज्ञः ।  
 विषयशून्यानां प्रज्ञायां केवलप्रकाशस्वरूपायां विषयित्वेन भवतीति तैजसः ।  
 विश्वस्य सविषयत्वेन प्रज्ञायाः स्थूलाया भोज्यत्वं ।  
   
 इह पुनः केवला वासनामात्रा प्रज्ञा भोज्येति प्रविविक्तो भोग इति ।  
 समानमन्यत् ।  
 द्वितीयः पादस्तैजसः । ।४ । ।  
 




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌५  
   
 दर्शनादर्शनवृत्त्यस्तत्वाप्रबोधलक्षणस्य स्वापस्य तुल्यत्वात्सुषुप्तिग्रहणार्थं यत्र सुप्त इत्यादि विशेषणं ।  
 अथ वा त्रिष्वपि स्थानेषु तत्त्वाप्रतिबोधलक्षणः स्वापोऽविशिष्ट इति पूर्वाभ्यां सुषुप्तं विभजते  
   
   
 यत्र सुप्तो न कञ्चन कामं कामयते न कञ्चन स्वप्नं पश्यति तत्सुषुप्तं
।  
 सुषुप्तस्थान एकीभूतः प्रज्ञानघन एवान्दमयो ह्यानन्दभुक्चेतोमुखः प्राज्ञः तृतीयः पादः । । माण्डूक्योपनिषद्‌\_५ । ।  
   
 \_\_\_\_\_\_\_\_\_\_

 मूलसूत्रभाष्य ५  
 यत्र यस्मिन्स्थाने काले वा सुप्तो न कञ्चन स्वप्नं पश्यति न कञ्चन कामं कामयते ।  
 न हि सुषुप्ते पूर्वयोरिवान्यथाग्रहणलक्षणं स्वप्नदर्शनं कामो वा कश्चन विद्यने ।  
 तदेतत्सुषुप्तं स्थानं अस्येति सुषुप्तस्थानः ।  
   
 स्थानद्वयप्रविभक्तं मनः स्पन्दितं द्वैतजातं तथा रूपापरित्यागेनाविवेकापन्नं नैशतमोग्रस्तमिवाहः सप्रपञ्चमेकीभूतं इत्युच्यते ।  
 अत एव स्वप्नजाग्रन्मनःस्पन्दनानि प्रज्ञानानि घनीभूतानीव सेयमवस्थाविवेकरूपत्वात्प्रज्ञानघनोच्यते ।  
 यथा रात्रौ नैशेन तमसा विभज्यमानं सर्वं घनं इव तद्वत्प्रज्ञानघन एव
।  
 एव शब्दान्न जात्यन्तरं प्रज्ञानव्यतिरेकेणास्तीतार्थः ।  
   
 मनसो विषयीविषय्याकारस्पन्दनायासदुःखाभावादानन्दमय आनन्दप्रायो नानन्द एव ।  
 यथा लोके निरायासस्थितः सुख्यानन्दभुगुच्यतेऽत्यन्तानायासरूपा हीयं स्थितिरनेनानुभूयत इत्यानन्दभुक्"एषोऽस्य परम आनन्दः"(बृ.उ.४ । ३ । ३२) इति श्रुतेः ।  
   
 स्वप्नादिप्रतिबोधिचेतः प्रति द्वारीभूतत्वाच्चेतोमुखः ।  
 बोधलक्षणं वा चेतो द्वारं मुखं अस्य स्वप्नाद्यागमनं प्रतीति चेतोमुखः ।  
 भूतभविष्यज्ज्ञातृत्वं सर्वविषयज्ञातृत्वं अस्यैति प्राज्ञः ।  
 सुषुप्तोऽपि हि भूतपूर्वगत्या प्राज्ञोच्यते ।  
 अथवा प्रज्ञप्तिमात्रं अस्यैवासाधारणं रूपं इति प्राज्ञ इतरयोर्विशिष्टं अपि विज्ञानं अस्ति ।  
 सोऽयं प्राज्ञस्तृतीयः पादः । ।५ । ।  
 




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌६  
   
 एषः सर्वेश्वर एष सर्वज्ञ एषोऽन्तर्याम्येष योनिः सर्वस्य प्रभवाप्ययौ हि भूतानां । । माण्डूक्योपनिषद्‌\_६ । ।  
   
 \_\_\_\_\_\_\_\_\_\_

 मूलसूत्रभाष्य ६  
 एष हि स्वरूपावस्थः सर्वेश्वरः साधिदैविकस्य भेदजातस्य सर्वस्येशिता नैतस्माज्जात्यन्तरभूतोऽन्येषां इव ।  
 "प्राणबन्धनं हि सोम्य मनः"(छा.उ.६ । ८ । २) इति श्रुतेः ।  
 अयं एव हि सर्वस्य सर्वभेदावस्थो ज्ञातेत्येष सर्वज्ञः ।  
 एषोऽन्तर्याम्यन्तरनुप्रविश्य सर्वेषां भूतानां नियन्ताप्येष एव ।  
 अत एव यथोक्तं सभेदं जगत्प्रसूयत इत्येष योनिः सर्वस्य ।  
 यत एवं प्रभवश्चापि यश्च प्रभवाप्ययौ हि भूतानां एष एव । ।६ । ।  
 

==========================================================================


अथ गौडपादीयकारिकाः




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१

अत्रैतस्मिन्यथोक्तेऽर्थ एते श्लोका भवन्ति


बहिःप्रज्ञो विभुः विश्वो ह्यन्तःप्रज्ञस्तु तैजसः ।  
घनप्रज्ञः तथा प्राज्ञ एक एव त्रिधा स्मृतः । ।माण्डूक्योपनिषत्कारिका \_१.१ । ।


\_\_\_\_\_\_\_\_\_\_

आगमशास्त्रभाष्य \_१.१  
बहिःप्रज्ञ इति ।  
पर्यायेण त्रिस्थानत्वात्स अहं इति स्मृत्या प्रतिसन्धानाच्च स्थानत्रयव्यतिरिक्तमेकत्वं शुद्धत्वं असङ्गत्वं च सिद्धं इत्यभिप्रायः
।  
महामत्स्यादिदृष्टान्तश्रुतेः । ।१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२

जागरितावस्थायां एव विश्वादीनां त्रयाणां अनुभवप्रदर्शनार्थोऽयं श्लोकः


दक्षिणाक्षिमुखे विश्वो मनस्यन्तस्तु तैजसः ।  
आकाशे च हृदि प्राज्ञस्त्रिधा देहे व्यवस्थितः । ।माण्डूक्योपनिषत्कारिका \_१.२ । ।


\_\_\_\_\_\_\_\_\_\_

आगमशास्त्रभाष्य \_१.२  
दक्षिणं अक्ष्येव मुखं तस्मिन्प्राधान्येन द्रष्टा स्थूलानां विश्वोऽनुभूयते"इन्धो ह वै नामैष योऽयं दक्षिणेऽक्षन्पुरुषः" ।  
इति श्रुतेः ।  
इन्धो दीप्तिगुणो वैश्वानरः ।  
आदित्यान्तर्गतो वैराज आत्मा चक्षुषि च द्रष्टैकः ।

नन्वयो हिरण्यगर्भः क्षेत्रज्ञो दक्षिणोऽक्षि(क्ष)ण्यक्ष्णोर्नियन्ता द्रष्टा चान्यो देहस्वामी ।

न स्वतो भेदानभ्युपगमात् ।  
"एको देवः सर्वभूतेषु गूढः"(श्वे.उ.६ । ११) इति श्रुतेः ।  
"क्षेत्रज्ञं चापि मां विद्धिं सर्वक्षेत्रेषु भारत" ।  
(गीता १३ । २) "आविभक्तं च भूतेषु विभक्तमिव च स्थितम्" ।  
(गीता १३ । १६) इति स्मृतेः ।  
"सर्वेषु करणेष्वविशेषेऽपि दक्षिणाक्षण्युपलब्धिपाटवदर्शनात्तत्र विशेषेण निर्देशो विश्वस्य ।

दक्षिणाक्षिगतो रूपं दृष्ट्वा निमीलिताक्षस्तदेव स्मरन्मनस्यन्तः स्वप्न इव तदेव वासनारूपाभिव्यक्तं पश्यति ।  
यथात्र तथा स्वप्ने ।  
अतो मनस्यन्तस्तु तैजसोऽपि विश्व एव ।

आकाशे च हृदि स्मरणाख्यव्यापारोपरमे प्राज्ञ एकीभूतो घनप्रज्ञ एव भवति मनोव्यापाराभावात् ।  
दर्शनस्मरण एव हि मनःस्पन्दिते तदभावे हृद्येवाविशेषेण प्राणात्मनावस्थानं
।  
"प्राणो ह्येवैतान्सर्वान्संवृङ्क्ते"(छा.४ । ३ । ३) इति श्रुतेः ।  
तैजसो हिरण्यगर्भो मनःस्थत्वात् ।  
"लिङ्गं मनः"(बृ.उ४.४.६) ।  
"मनोमयोऽयं पुरुषः" (बृ.उ५ । ३ । १) इत्यादिश्रुतिभ्यः ।

ननु व्याकृतः प्राणः सुषुप्ते ।  
तदात्मकानि करणानि भवन्ति ।  
कथं अव्याकृतता?

नैष दोषोऽव्याकृतस्य देशकालविशेषाभावात् ।  
यद्यपि प्राणाभिमाने सति व्याकृततैव प्राणस्य तथापि पिण्डपरिच्छिन्नविशेषाभिमाननिरोधः प्राणोभवतीत्यव्याकृत एव प्राणः सुषुप्ते परिच्छिन्नाभिमानवतां ।

यथा प्राणलये परिच्छिन्नाभिमानिनां प्राणोऽव्याकृतस्तथा प्राणाभिमानिनोऽप्यविशेषापत्तावव्याकृतता समाना प्रसवबीजात्मकत्वं च तदध्यक्षश्चैकोऽव्याकृतावस्थः ।  
परिच्छिन्नाभिमानिनां अध्यक्षाणां च तेन एकत्वं इति पूर्वोक्तं विशेषणमेकीभूत प्रज्ञानघन इत्याद्युपपन्तं ।  
तस्मिन्नुक्तहेतुत्वाच्च ।

कथं प्राणशब्दत्वं अव्याकृतस्य ।

"प्राणबन्धनं हि सोम्य मनः"(छा.उ६ । ८ । २) इति श्रुतेः ।

ननु तत्र"सदेव सोम्य"(छा.उ६ । २ । १) इति प्रकृतं सद्ब्रह्म प्राणशब्दवाच्यं ।

नैष दोषो बीजात्मकत्वाभ्युपगमात्सतः ।  
यद्यपि तद्ब्रह्म प्राणशब्दवाच्यं तत्र तथापि जीवप्रसवबीजात्मकत्वं अपिरत्यज्य एव प्राणशब्दत्वं सतः सच्छब्दवाच्यता च ।  
यदि हि निर्बीजरूपं विवक्षितं ब्रह्माभविष्यत्"नेति नेति"(बृ.उ.४.४.२.२४.५.१५)"यतो वाचो निवर्तन्ते"(तै.उ.२.९)"अन्यदेव तद्विदितादथाविदितात्"(के.उ१.३) इत्यवक्ष्यत"न सत्तन्नासदुच्यते"(गीता.१३.१२) इति स्मृतेः ।

निर्बीजतयैव चेत्सति लीनानां सुषुप्तप्रलययोः पुनरुत्थानानुपपत्तिः स्यात् ।  
मुक्तानां च पुनरुत्पत्तिप्रसङ्गो बीजाभावाविशेषात् ।  
ज्ञानदाह्यबीजाभावे च ज्ञानानर्थक्यप्रसङ्गः ।  
तस्मात्स बीजत्वाभ्युपगमेन एव सतः प्राणत्वव्यपदेशः सर्वश्रुतिषु च कारणत्वव्यपदेशः ।

अत एव"अक्षरात्परतः परः"(मु.उ२.१.२) ।  
"सबाह्याभ्यान्तरो ह्यजः" (मु.उ२.१.२) ।  
"यतो वाचो निवर्तन्ते"(तै.उ२.९) ।  
"नेति नेति"(बृ.उ४.४.१२) इत्यादिना बीजवत्वापनयनेन व्यपदेशः ।  
तां बीजावस्थां तस्यैव प्राज्ञशब्दवाच्यस्य तुरीयत्वेन देहादिसंबन्धजाग्रदादिरहितां पारमार्थिकीं पृथग्वक्ष्यति ।  
बीजावस्थापि न किञ्चिदवेदिषमित्युत्थितस्य प्रत्ययदर्शनाद्देहेऽनुभूयत एवेति त्रिधा देहे व्यवस्थितेत्युच्यते । ।२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.३-४


विश्वः हि स्थूलभुङ्नित्यं तैजसः प्रविविक्तभुक् ।  
आनन्दभुक्तथा प्राज्ञस्त्रिधा भोगं निबोधत । ।माण्डूक्योपनिषत्कारिका \_१.३ । ।

स्थूलं तर्पयते विश्वं प्रविविक्तं तु तैजसं ।  
आनन्दश्च तथा प्राज्ञं त्रिधा तृप्तिं निबोधत । ।माण्डूक्योपनिषत्कारिका \_१.४ । ।


\_\_\_\_\_\_\_\_\_\_

आगमशास्त्रभाष्य \_१.३-४  
उक्तार्थौ श्लोकौ । ।३-४ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.५


त्रिषु धामसु यद्भोज्यं भोक्ता यश्च प्रकीर्तितः ।  
वदैतदुभयं यस्तु स भुञ्जानो न लिप्यते । ।माण्डूक्योपनिषत्कारिका \_१.५ । ।


\_\_\_\_\_\_\_\_\_\_

आगमशास्त्रभाष्य \_१.५  
त्रिषु धामसु जाग्रदादिषु स्थूलप्रविविक्तानन्दाख्यं भोज्यं एकं त्रिधाभूतं ।  
यश्च विश्वतैजसप्राज्ञाख्यो भोक्तैकः स अहं इत्येकत्वेनप्रतिसंधानाद्द्रष्टुत्वाविशेषाच्च प्रकीर्तितः ।  
यो वेदैतदुभयं भोज्यभोक्तृतयानेकधा भिन्नं स भुञ्जानो न लिप्यते ।  
भोज्यस्य सर्वस्यैकस्य भोक्तुर्भोज्यत्वात् ।  
न हि यस्य यो विषयः स तेन हीयते वर्धते वा न ह्यग्निः स्वविषयं दग्ध्वा काष्ठादि तद्वत् । ।५ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.६


प्रभवः सर्वभावानां सतां इति विनिश्चयः ।  
सर्वं जनयति प्राणश्चेतोऽंशून्पुरुषः पृथक् । ।माण्डूक्योपनिषत्कारिका \_१.६ । ।


\_\_\_\_\_\_\_\_\_\_

आगमशास्त्रभाष्य \_१.६  
सतां विद्यमानानां स्वेनाविद्याकृतनामरूपमायास्वरूपेण सर्वभावानां विश्वतैजसप्राज्ञभेदानां प्रभवोत्पत्तिः ।  
वक्ष्यति च"वन्ध्यापुत्रो न तत्त्वेन मायया वापि जायते"इति ।  
यदि ह्यसतां एव जन्म स्याद्ब्रह्मणोऽव्यवहार्यस्य ग्रहणद्वाराभावादसत्वप्रसङ्गः ।  
दृष्टं च रज्जुसर्पादीनां अविद्याकृतमायाबीजोत्पन्नानां रज्ज्वाद्यात्मना सत्वं ।  
न हि निरास्पदा रज्जुसर्पमृगतृष्णिकादयः क्वचिदुपलभ्यन्ते केनचित् ।  
यथा रज्ज्वां प्राक्सर्पोत्पत्ते रज्ज्वात्मनां सर्पः सन्नेव आसीदेवं सर्वभावानां उत्पत्तेः प्राक्प्राणबीजात्मनैव सत्वं ।  
इत्यतः श्रुतिरपि वक्ति"ब्रह्मैवेदम्"(मु.उ२.२.११)"आत्मैवेदं अग्र आसीत्"(बृ.उ.१.४.१) इति ।

सर्वं जनयति प्राणश्चेतोंऽशूनंशव इव रवेश्चिदात्मकस्य पुरुषस्य चेतोरूपा जलार्कसमाः प्राज्ञतैजसविश्वभेदेन देवतिर्यगादिदेहभेदेषु विभाव्यमानाश्चेतोंशवोयेतान्पुरुषः पृथग्विषयभावविलक्षणानग्निविष्फुलिङ्गवत्सलक्षणाञ्जलार्कवच्च जीवलक्षणांस्त्वितरान्सर्वभावान्प्राणो बीजात्मा जनयति"यथोर्णनाभिः"(मु.उ.१.१.७)"यथाग्नेः क्षुद्रार्विस्फुलिङ्गाः"(बृ.उ.२.१.२०) इत्यादिश्रुतेः । ।६ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.७


विभूतिं प्रसवं त्वन्ये मन्यन्ते सृष्टिचिन्तकाः ।  
स्वप्नमायासरूपेति सृष्टिरन्यैः विकल्पिता । ।माण्डूक्योपनिषत्कारिका \_१.७ । ।


\_\_\_\_\_\_\_\_\_\_

आगमशास्त्रभाष्य \_१.७  
विभूतिर्विस्तारेश्वरस्य सृष्टिरिति सृष्टिचिन्तका मन्यन्ते न तु परमार्थचिन्तकानां सृष्टवादर इत्यर्थः ।  
"इन्द्रो मायाभिः पुरुरूपेयते" (बृ.उ.२.५.१९) इति श्रुतेः ।  
न हि मायाविनं सूत्रं आकाशे निक्षिप्य तेन सायुधं आरुह्य चक्षुर्गोचरतां अतीत्य युद्धेन खण्डशश्छिन्नं पतितं पुनरुत्थितं च पश्यतां तत्कृतं मायादिसतत्वचिन्तायां आदरो भवति ।  
तथैवायं मायाविनः सूत्रप्रसारणसमः सुषुप्तस्वप्नादिविकासस्तदारूढमयाविसमश्च तत्स्थः प्राज्ञतैजसादिः ।  
सूत्रतदारूढाभ्यामन्यः परमार्थमायावी स एव भूमिष्ठो मायाछन्नोऽदृश्यमान एव स्थितो यथा तथा तुरीयाख्यं परमार्थतत्त्वं ।  
अतस्तच्चिन्तायां एवादरो मुमुक्षूणामार्याणां न निष्प्रयोजनायां सृष्टवादर इत्यतः सृष्टिचिन्तकानां एवैते विकल्पेत्याह स्वप्नमायासरूपेति ।  
स्वप्नरूपा मायासरूपा चेति । ।७ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.८


इच्छामात्रं प्रभोः सृष्टिरिति सृष्टौ विनिश्चिताः ।  
कालात्प्रसूतिं भूतानां मन्यन्ते कालचिन्तकाः । ।माण्डूक्योपनिषत्कारिका \_१.८ । ।


\_\_\_\_\_\_\_\_\_\_

आगमशास्त्रभाष्य \_१.८  
इच्छामात्रं प्रभोः सत्यसंकल्पत्वात्सृष्टिर्घटादिः संकल्पनामात्रं न संकल्पनातिरिक्तं ।  
कालादेव सृष्टिरिति केचित् । ।८ । ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.९


भोगार्थं सृष्टिरिति अन्ये क्रीडार्थं इति चापरे ।  
देवस्यैष स्वभावोऽयं आप्तकामस्य का स्पृहा । ।माण्डूक्योपनिषत्कारिका \_१.९ । ।


\_\_\_\_\_\_\_\_\_\_

आगमशास्त्रभाष्य \_१.९  
भोगार्थं क्रीडार्थं इति चान्ये सृष्टिं मन्यन्ते ।  
अनयोः पक्षयोर्दूषणं देवस्यैष स्वभावोऽयं इति देवस्य स्वभावपक्षं आश्रित्य सर्वेषां वा पक्षाणां आप्तकामस्य का स्पृहेति ।  
न हि रज्ज्वादीनां अविद्यास्वभावव्यतिरेकेण सर्पाद्याभासत्वे कारणं शक्यं वक्तुं । ।९ । ।







\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌७  
   
 चतुर्थः पादः क्रमप्राप्तो वक्तव्य इत्याहनान्तःप्रज्ञं इत्यादिना
।  
 सर्वशब्दप्रवृत्तिनिमित्तशून्यत्वात्तस्य शब्दानभिधेयत्वं इति विशेषप्रतिषेधेन एव च तुरीयं निर्दिदिक्षति ।  
   
 शून्यं एव तर्हि तत् ।  
   
 न मिथ्याविकल्पस्य निर्निमित्तत्वानुपपत्तेर्न हि रजतसर्पपुरुषमृगतृष्णिकादिविकल्पाः शुक्तिकारज्जुस्थाणुरूषरादि व्यतिरेकेणावस्त्वास्पदाः शक्याः कल्पयितुं ।  
   
 एवं तर्हि प्राणादिसर्वविकल्पास्पदत्वात्तुरीयस्य शब्दवाच्यत्वं इति न प्रतिषेधैः प्रत्याय्यत्वं ।  
 उदकाधारादेरिव घटादेः ।  
   
 न प्राणादिविकल्पस्यासत्वाच्छुक्तिकादिष्विव रजतादेः ।  
 न हि सदसतोः संबन्धः शब्दप्रवृत्तिनिमित्तभागवस्तुत्वात् ।  
 नापि प्रमाणान्तरविषयत्वं स्वरूपेण गवादिवदात्मनो निरुपाधिकत्वाद् ।  
 गवादिवन्नापि जातिमत्वमद्वितीयत्वेन सामान्यविशेषाभावात् ।  
 नापि क्रियावत्वं पाचकादिवदविक्रियत्वात् ।  
 नापि गुणवत्वं नीलादिवन्निर्गुणत्वात् ।  
 अतो नाभिधानेन निर्देशं अर्हति ।  
   
 शशविषाणादिसमत्वान्निरर्थकत्वं तर्हि ।  
   
 नात्मत्वावगमे तुरीयस्यानात्मतृष्णाव्यावृत्तिहेतुत्वाच्छुक्तिकावगम इव रजततृष्णायाः ।  
 न हि तुरीयस्यात्मत्वावगमे सत्यविद्यातृष्णादिदोषाणां सम्भवोऽस्ति
।  
 न च तुरीयस्याऽत्मत्वानवगमे कारणमस्ति सर्वोपनिषदां तादर्थ्येनोपक्षयात् ।  
 "तत्वमसि"(छा.उ.६.८.१६)"अयमात्मा ब्रह्म"(बृ.उ.२.५.१९)"तत्सत्यं स आत्मा"(छा.उ.६.८.१६)"यत्साक्षादषरोक्षाद्ब्रह्म"(बृ.उ.३.४.१)"सबाह्याभ्यन्तरो ह्यजः"(मु.उ.२.१.२) ।  
 "आत्मैवेदं सर्वम्"(छा.उ.७.२५.२) इत्यादीनां ।  
   
 सोऽयं आत्मा परमार्थापरमार्थरूपश्चतुष्पाद इत्युक्तस्तस्यापरमार्थरूपं अविद्याकृतं रज्जुसर्पादिसमं उक्तं पादत्रयलक्षणं बीजाङ्कुरस्थानीयं ।  
 अथेदानीं बीजात्मकं परमार्थस्वरूपं रज्जुस्थानीयं सर्पादिस्थानीयोक्तस्थानत्रयानिराकरणेनाह नान्तः प्रज्ञमित्यादि ।  
   
   
   
 नान्तःप्रज्ञं न बहिःप्रज्ञं नोभयतःप्रज्ञं न प्रज्ञानघनं न प्रज्ञं नाप्रज्ञं ।  
 अदृष्टं अव्यवहार्यं अग्राह्यं अलक्षणं अचिन्त्यं अव्यपदेश्यं एकात्मप्रत्ययसारं प्रपञ्चोपशमं शान्तं शिवं अद्वैतं चतुर्थं मन्यन्ते ।  
 स आत्मा स विज्ञेयः । । माण्डूक्योपनिषद्‌\_७ । ।  
   
 \_\_\_\_\_\_\_\_\_\_

 मूलसूत्रभाष्य ७  
 नन्वात्मनश्चतुष्पात्वं प्रतिज्ञाय प्रादत्रयकथनेन एव चतुर्थस्यान्तः प्रज्ञादिभ्यो अन्यत्वे सिद्धे नान्तः प्रज्ञ इत्यादि प्रतिषेधोऽनर्थकः
।  
 न सर्पादिविकल्पप्रतिषेधेन एव रज्जुस्वरूपप्रतिपत्तिवत्त्र्यवस्थस्य एवात्मनस्तुरीयत्वेन प्रतिपिपादयिषितत्वात् ।  
 "तत्त्वमसि"(छा.उ.६.८.१६) इतिवत् ।  
 यदि हि त्र्यवस्थात्मविलक्षणं तुरीयं अन्यत्तत्प्रतिपत्तिद्वाराभावाच्छास्त्रोपदेशानर्थक्यं शून्यतापत्तिर्वा
।  
 रज्जुरिव सर्पादिभिर्विकल्प्यमाना स्थानत्रयेऽप्यात्मैक एवान्तः प्रज्ञादित्वेन विकल्प्यते यदा तदान्तः प्रज्ञत्वादिप्रतिषेधविज्ञानप्रमाणसमकालमेवात्मन्यनर्थप्रपञ्चनिवृत्तिलक्षणफलं परिसमाप्तं इति तुरीयाधिगमे प्रमाणान्तरं साधनान्तरं वा म मृग्यं ।  
 रज्जुसर्पविवेकसमकाल इव रज्ज्वां सर्पनिवृत्तिफले सति रज्ज्वधिगयस्य
।  
 येषां पुनस्तमोऽपनयव्यतिरेकेण घटाधिगमे प्रमाणं व्याप्रियते तेषां छेद्यावयवसम्बन्धवियोगव्यतिरेकेणान्यन्यतरावयवेऽपिच्छिदिर्व्या प्रियत इत्युक्तं स्यात् ।  
 यदा पुनर्घटतमसो विवेककरणे प्रवृत्तं प्रमाणमनुपादित्सिततमोनिवृत्तिफलावसानं छिदिरिवच्छेद्यावयवसंबन्धविवेककरणे प्रवृत्ता तदवयवद्वैधीभावफलावसाना तथा नान्तरीयकं घटविज्ञानं न तत्प्रमाणफलं ।  
 न च तद्वदप्यात्मन्यध्यारोपितान्तः प्रज्ञत्वादिविवेककरणे प्रवृत्तस्य प्रतिषेधविज्ञानप्रमाणस्यानुपादित्सितान्तः प्रज्ञत्वदिनिवृत्तिव्यतिरेकेण तुरीये व्यापार उपपत्तिः ।  
 अन्तः प्रज्ञत्वादिनिवृत्तिसमकालमेव प्रमातृत्वादिभेदनिवृत्तेः ।  
 तथा च वक्ष्यति"ज्ञाते द्वैतं न विद्यते"(माण्डू.का.१.१८) इति ।  
 ज्ञानस्य द्वैतनिवृत्तिक्षणव्यतिरेकेण क्षणान्तरानवस्थानात् ।  
 अवस्थाने चानवस्थाप्रसङ्गाद्द्वैतानिवृत्तिः ।  
 तस्मात्प्रतिषेधविज्ञानप्रमाणव्यापारसमकालैर्वात्मन्यध्यारोपितान्तः प्रज्ञत्वाद्यनर्थानिवृत्तिरिति सिद्धं ।  
   
 नान्तः प्रज्ञं इति तैजसप्रतिषेधो न बहिष्प्रज्ञं इति विश्वप्रतिषेधः
।  
 न उभयतः प्रज्ञं इति जाग्रत्स्वप्रयोरन्तरालावस्थाप्रतिषेधः ।  
 न प्रज्ञानघनं इति सुषुप्तावस्थाप्रतिषेधो बीजभावाविवेकरूपत्वात् ।  
 न प्रज्ञं इति युगपत्सर्वविषप्रज्ञातृत्वप्रतिषेधः ।  
 नाप्रज्ञं इति चैतन्यप्रतिषेधः ।  
   
 कथं पुनरन्तः प्रज्ञत्वादीनां आत्मनि गम्यमानानां रज्ज्वादौ सर्पादिवत्प्रतिषेधादसत्वं गम्यत इत्युच्यते ।  
 ज्ञस्वरूपाविशेषेऽपीतरेतरव्यभिचाराद्रज्ज्वादाविव सर्पधारादिविकल्पित भेदवत्सर्वत्राव्यभिचाराज्ज्ञस्वरूपस्य सत्यत्वं ।  
   
 सुषुप्ते व्यभिचरतीति चेन्न ।  
 सुषुप्तस्यानुभूयमानत्वात्"न हि विज्ञातुर्विज्ञातेर्विपरलोपो विद्यते"(बृ.उ.४.३.३०) इति श्रुतेः ।  
   
 अत एवादृष्टं ।  
 यस्माददृष्टं तस्मादव्यवहार्यं ।  
 अग्राह्यं कर्मेन्द्रियैः ।  
 अलक्षणमलिङ्गं इत्येतदननुमेयित्यर्थः ।  
 अत एवाचिन्त्यं ।  
 अत एवाव्यपदेश्यं शब्दैः ।  
 एकात्मप्रत्ययसारं जाग्रदादिस्थानेष्वेकोऽयं आत्मेत्यव्यभिचारी यः प्रत्ययस्तेनानुसरणीयं ।  
 अथवैक आत्मप्रत्ययः सारं प्रमाणं यस्य तुरीयस्याधिगमे तत्तुरीयमेकात्मप्रत्ययसारं ।  
 "आत्मेत्येवोपासीत"(बृ.उ.१.४.७) इति श्रुतेः ।  
   
 अन्तः प्रज्ञत्वादिस्थानिधर्मः प्रतिषेधः कृतः ।  
 प्रपञ्च उपशमं इति जाग्रदादिस्थानधर्माभावोच्यते ।  
 अत एव शान्तमविक्रियं शिवं यतोऽद्वैतं भेदविकल्परहितं ।  
 चतुर्थं तुरीयं मन्यन्ते प्रतीयमानपादत्रयरूपवैलक्षण्यात् ।  
 स आत्मा स विज्ञेय इति प्रतीयमानसर्पभूछिद्रदण्डादिव्यतिरिक्ता यथा रज्जुस्तथा तत्त्वमसीत्यादिवाक्यार्थ आत्मा"अदृष्टो द्रष्टा"(बृ.उ.३.७.२३)"न हि द्रष्टुर्दृष्टेविपरिलोपो विद्यते"(बृ.उ.४.३.२३) इत्यादिभिरुक्तो यः ।  
 स विज्ञेय इति भूतपूर्वगत्या ज्ञाते द्वैताभावः । ।७ । ।  
 



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१०

अत्रैते श्लोका भवन्ति


निवृत्तेः सर्वदुःखानां ईशानः प्रभुरव्ययः ।  
अद्वैतः सर्वभावानां देवास्तुर्यो विभुः स्मृतः । ।माण्डूक्योपनिषत्कारिका \_१.१० । ।


\_\_\_\_\_\_\_\_\_\_

आगमशास्त्रभाष्य \_१.१०  
प्राज्ञतैजसविश्वलक्षणानां सर्वदुःखानां निवृत्ते ईशानस्तुरीय आत्मा ।  
ईशान इत्यस्य व्याख्यानं प्रभुरिति ।  
दुःखनिवृत्तिं प्रति प्रभुर्भवतीत्यर्थः ।  
तद्विज्ञाननिमित्तत्वाद्दुःखनिवृत्तेः ।

अव्ययो न व्येति स्वरूपान्न व्यभिचरतीति यावत् ।  
एतत्कुतः ।  
यस्मादद्वैतः सर्वभावानां रज्जुसर्पवन्मृषात्वात्स एष देवो द्योतनात्तुरीयश्चतुर्थो विभुव्यापी स्मृतः । ।१० । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.११  
विश्वादीनां सामान्यविशेषभावो निरूप्यते तुर्ययाथात्म्यावधारणार्थम्


कार्यकारणबद्धौ ताविष्येते विश्वतैजसौ ।  
प्राज्ञः कारणबद्धस्तु द्वौ तौ तुर्ये न सिध्यतः । ।माण्डूक्योपनिषत्कारिका \_१.११ । ।


\_\_\_\_\_\_\_\_\_\_

आगमशास्त्रभाष्य \_१.११  
कार्यं क्रियत इति फलभावः ।  
कारणं करोतीति बीजभावः ।  
तत्त्वाग्रहणान्यथाग्रहणाभ्यां बीजफलभावाभ्यां तौ यथोक्तौ विश्वतैजसौ बद्धौ संगृहीताविष्येते ।  
प्राज्ञस्तु बीजभावेनैव बद्धः ।  
तत्त्वाप्रतिबोधमात्रं एव हि बीजं प्राज्ञत्वे निमित्तं ।  
ततो द्वौ तौ बीजफलभावौ तत्वाग्रहणान्यथा ग्रहणे तुर्ये न सिध्यतो न विद्येते न सम्भवत इत्यर्थः । ।११ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१२

कथं पुनः कारणबद्धत्वं प्राज्ञस्य तुरीये वा तत्त्वाग्रहणान्यथाग्रहणलक्षणौ बन्धौ न सिध्यत इति ।  
यस्मात्


नात्मानं न पराश्चैव न सत्यं न अपि चानृतं ।  
प्राज्ञः किञ्चन संवेत्ति तुर्यं तत्सर्वदृक्सदा । ।माण्डूक्योपनिषत्कारिका \_१.१२ । ।


\_\_\_\_\_\_\_\_\_\_

आगमशास्त्रभाष्य \_१.१२  
आत्मविलक्षणं अविद्याबीजप्रसूतं बाह्यं द्वैतं प्राज्ञो न किञ्चन संवेत्ति तथा विश्वतैजसौ ।  
ततश्चासौ तत्त्वाग्रहणेन तमसान्यथा ग्रहणबीजभूतेन बद्धो भवति ।  
यस्मात्तुरीयं तत्सर्वदृक्सदा तुरीयादन्यस्याभावात्सर्वदा सदैवैति सर्वं च तद्द्दृक्चेति सर्वदृक्तस्मान्न तत्त्वाग्रहणलक्षणं बीजं तत्र ।  
तत्प्रसूतस्यान्यथाग्रहणस्याप्यतैवाभावो न हि सवितरि सदा प्राकाशात्मके तद्विरुद्धं अप्रकाशनं अन्यथा प्रकाशनं वा सम्भवति ।  
"न हि द्रष्टुर्दृष्टेर्विपरिलोपो विद्यते"

(बृ.उ.४ । ३ । २३) इति श्रुतेः ।

अथ वा जाग्रत्स्वप्नयोः सर्वभूतावस्थः सर्ववस्तुदृगाभासस्तुरीयैवेति सर्वदृक्सदा"नान्यदतोऽस्ति द्रष्टृ"(बृ.उ.३.८.११) इत्यादि श्रुतेः । ।१२ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका१.१३


द्वैतस्याग्रहणं तुल्यं उभयोः प्राज्ञतुर्ययोः ।  
बीजनिद्रायुतः प्राज्ञः सा च तुर्ये न विद्यते । ।माण्डूक्योपनिषत्कारिका \_१.१३ । ।


\_\_\_\_\_\_\_\_\_\_

आगमशास्त्रभाष्य \_१.१३  
निमित्तान्तरप्राप्ताशङ्कानिवृत्यर्थोऽयं श्लोकः ।  
कथं द्वैताग्रहणस्य तुल्यत्वात्कारणबद्धत्वं प्राज्ञस्य एव न तुरीयस्येति प्राप्ताशङ्का निवर्त्यते ।

यस्माद्बीजनिद्रायुतस्तत्त्वाप्रतिबोधो निद्रा ।  
स एव च विशेषप्रतिबोधप्रसवस्य बीजं सा बीजनिद्रा तया युतः प्राज्ञः ।  
सदा दृक्स्वभावत्वात्तत्त्वाप्रतिबोधलक्षणा निद्रा तुरीये न विद्यतेऽतो न कारणबन्धस्तस्मिन्नित्याभिप्रायः । ।१३ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१४


स्वप्ननिद्रायुतावाद्यौ प्राज्ञस्त्वस्वप्ननिद्रया ।  
न निद्रां नैव च स्वप्नं तुर्ये पश्यन्ति निश्चितः । ।माण्डूक्योपनिषत्कारिका \_१.१४ । ।


\_\_\_\_\_\_\_\_\_\_

आगमशास्त्रभाष्य \_१.१४  
स्वप्नोऽन्यथाग्रहणं सर्प इव रज्ज्वां ।  
निद्रोक्ता तत्त्वाप्रतिबोधलक्षणं तम इति ।  
ताभ्यां स्वप्ननिद्राभ्यां युक्तौ विश्वतैजसौ ।  
अतस्तौ कार्यकारणबद्धावित्युक्तौ ।  
प्राज्ञस्तु स्वप्नवर्जितकेवलैव निद्रया युत इति कारणबद्ध इत्युक्तं ।  
नोभयं पश्यन्ति तुरीये निश्चिता ब्रह्मविदो विरुद्धत्वात्सवितरीव तमः ।  
अतो न कार्यकारणबद्ध इत्युक्तस्तुरीयः । ।१४ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१५

कदा तुरीये निश्चितो भवतीत्युच्यते


अन्यथा गृह्णतः स्वप्नो निद्रा तत्त्वं अजानतः ।  
विपर्यासे तयोः क्षीणे तुरीयं पदं अश्नुते । ।माण्डूक्योपनिषत्कारिका \_१.१५ । ।


\_\_\_\_\_\_\_\_\_\_

आगमशास्त्रभाष्य \_१.१५  
स्वप्नजागरितयोरन्यथा रज्वां सर्प इव गृह्णतस्तत्त्वं स्वप्नो भवति ।  
निद्रा तत्त्वं अजानतस्तिसृष्ववस्थासु तुल्या ।  
स्वप्ननिद्रयोस्तुल्यत्वाद्विश्वतैजसयोरेकराशित्वं ।  
अन्यथाग्रहणप्राधान्याच्च गुणभूता निद्रेति तस्मिन्विपर्यासः स्वप्नः ।  
तृतीये तु स्थानेतत्त्वाज्ञानलक्षणा निद्रैव केवला विपर्यासः ।

अतस्तयोः कार्यकारणस्थानयोरन्यथाग्रहणाग्रहणलक्षणविपर्यासे कार्यकारणबन्धरूपे परमार्थतत्वप्रितबोधतः क्षीणे तुरीयं पदं अश्नुते ।  
तदोभयलक्षणं बन्धरूपं तत्रापश्यंस्तुरीये निश्चितो भवतीत्यर्थः । ।१५ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१६

अनादिमायया सुप्तो यदा जीवः प्रबुध्यते ।  
अजं अनिद्रं अस्वप्नं अद्वैतं बुध्यते तदा । ।माण्डूक्योपनिषत्कारिका \_१.१६ । ।


\_\_\_\_\_\_\_\_\_\_

आगमशास्त्रभाष्य \_१.१६  
योऽयं संसारी जीवः सोभयलक्षणेन तत्त्वाप्रतिबोधरूपेण बीजात्मनान्यथाग्रहणलक्षणेन चानादिकालप्रवृत्तेन मायालक्षणेन स्वप्नेन ममायं पिता पुत्रोऽयं नप्ता क्षेत्रं पशवोऽहं एषां स्वामी सुखी दुःखी क्षयितोऽहं अनेन वर्धितश्चानेन इत्येवंप्रकारान्स्वप्नान्स्थानद्वयेऽपि पश्यन्सुप्तः ।  
यदा वेदान्तार्थतत्त्वाभिज्ञेन परमकारुणिकेन गुरुणा नास्यैवं त्वं हेतुफलात्मकः किं तु तत्त्वं असीति प्रतिबोध्यमानस्तदैवं प्रतिबुध्यते  
कथम्? नास्मिन्बाह्यं आभ्यन्तरं वा जन्मादिभावविकारोऽस्त्यतोऽजं सबाह्याभ्यन्तरसर्वभाविकारवर्जितं इत्यर्थः ।  
यस्माज्जन्मादिकारणभूतं नास्मिन्नविद्यातमोबीजं निद्रा विद्यत इत्यनिद्रं
।  
अनिद्रं हि तत्तुरीयमत एवास्वप्नं तन्निमित्तत्वादन्यथाग्रहणस्य ।  
यस्माच्चानिद्रं अस्वप्नं तस्मादजं अद्वैतं तुरीयं आत्मानं बुध्यते तदा । ।१६ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१७

प्रपञ्चनिवृत्या चेत्प्रतिबुध्यतेऽनिवृत्ते प्रपञ्चे कथं अद्वैतं इत्युच्यते


प्रपञ्चो यदि विद्येत निवर्तेत न संशयः ।  
मायामात्रं इदं द्वैतं अद्वैतं परमार्थतः । ।माण्डूक्योपनिषत्कारिका \_१.१७ । ।


\_\_\_\_\_\_\_\_\_\_

आगमशास्त्रभाष्य \_१.१७  
सत्यं अवं स्यात्प्रपञ्चो यदि विद्येत रज्ज्वां सर्प इव कल्पितत्वान्न तु स विद्यते ।  
विद्यमानश्चेन्निवर्तेत न संशयः ।  
न हि रज्ज्वां भ्रान्तिबुद्ध्या कल्पितः सर्पो विद्यमानः सन्विवेकतो निवृत्तः ।  
नैव माया मायाविना प्रयुक्ता तद्दर्शिनां चक्षुर्बन्धापगमे विद्यमाना सती निवृत्ता ।  
तथेदं प्रपञ्चाख्यं मायामात्रं द्वैतं रज्जुवन्मायाविवच्चद्वैतं परमार्थतस्तस्मान्न कश्चित्प्रपञ्चः प्रवृत्तो निवृत्तो वास्तीतीत्यभिप्रायः । ।१७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१८  
ननु शास्ता शास्त्रं शिष्य इति विकल्पः कथं निवर्तत इत्युच्यते


विकल्पो विनिवर्तेत कल्पितो यदि केनचित् ।  
उपदेशादयं वादो ज्ञाते द्वैतं न विद्यते । ।माण्डूक्योपनिषत्कारिका \_१.१८ । ।


\_\_\_\_\_\_\_\_\_\_

आगमशास्त्रभाष्य \_१.१८  
विकल्पो विनिवर्तेत यदि केनचित्कल्पितः स्यात् ।  
यथायं प्रपञ्चो मायारज्जुसर्पवत्तथायं शिष्यादि भेदविकल्पोऽपि प्राक्प्रतिबोधादेवोपदेशनिमित्तोऽतोपदेशादयं वादः शिष्यः शास्ता शास्त्रं इति ।  
उपदेशकार्ये तु ज्ञाने निर्वृत्ते ज्ञाते परमार्थतत्वे द्वैतं न विद्यते । ।१८ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌८  
 अभिधेयप्रधान ॐकारश्चतुष्पादात्मेति व्याख्यातो यः  
   
   
   
 सोऽयं आत्माध्यक्षरं ॐकारः ।  
 अधिमात्रं पादा मात्रा मात्राश्च पादा अकार उकारो मकार इति । । माण्डूक्योपनिषद्‌\_८ । ।  
   
 \_\_\_\_\_\_\_\_\_\_

 मूलसूत्रभाष्य ८  
 सोऽयं आत्माध्यक्षरमक्षरं अधिकृत्याभिधानप्राधान्येन वर्ण्यमानोऽध्यक्षरं ।  
 किं पुनस्तदक्षरं इत्याह ॐकारः ।  
 सोऽयं ॐकारः पादशः प्रविभज्यमानोऽधिमात्रं मात्रां अधिकृत्य वर्तत इत्यधिमात्रं ।  
 कथम्? आत्मनो ये पादास्त ॐकारस्य मात्राः ।  
 कास्ताः? अकारोकारो मकार इति । ।८ । ।  
 




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌९  
   
 तत्र विशेषनियमः क्रियते  
   
   
 जागरितस्थानो वैश्वानरः अकारः प्रथमा मात्राप्तेरादिमत्त्वाद्वा ।  
 आप्नोति ह वै सर्वान्कामानादिश्च भवति य एवं वेद । । माण्डूक्योपनिषद्‌\_९ । ।  
   
 \_\_\_\_\_\_\_\_\_\_

 मूलसूत्रभाष्य ९  
 जागरितस्थानो वैश्वानरो यः स ॐकारस्याकारः प्रथमा मात्रा ।  
 केन सामान्येनेत्याह आप्तेराप्तिर्व्याप्तिकारेण सर्वा वाग्व्याप्ता
।  
 "अकारो वै सर्वा वाक्"(ऐ.आ.२ । ३ । ६) इति श्रुतेः ।  
 तथा वैश्वानरेण जगत्"तस्य ह वैतस्यात्मनो वैश्वानरस्य मूर्धैव सुतेजाः"(छा.उ.५ । १८ । २) इत्यादि श्रुतेः ।  
 अभिधानाभिधेययरेकत्वं चावोचाम ।  
 आदिरस्य विद्यत इत्यादि मद्यथैवादिमदकाराख्यमक्षरं तथैव वैश्वानरस्तस्माद्वा सामान्यादकारत्वं वैश्वानरस्य ।  
 तदेकत्वविदः फलं आह आप्नोति ह वै सर्वान्कामानादिः प्रथमश्च भवति महतां य एवं वेद यदोक्तं एकत्वं वेदेत्यर्थः । ।९ । ।  
 




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌१०  
   
 स्वप्नस्थानस्तैजस उकारो द्वितीया मात्रोत्कर्षादुभयत्वाद्वा ।  
 उत्कर्षति ह वै ज्ञानसंततिं ।  
 समानश्च भवति ।  
 नास्याब्रह्मवित्कुले भवति य एवं वेद । । माण्डूक्योपनिषद्‌\_१० । ।  
   
 \_\_\_\_\_\_\_\_\_\_

 मूलसूत्रभाष्य १०  
 स्वप्नस्थानस्तैजसो यः स ॐकारस्योकारो द्वितीया मात्रा ।  
 केन सामान्येत्याहोत्कर्षात् ।  
 अकारादुत्कृष्ट इव ह्युकारस्तथा तैजसो विश्वादुभयत्वादकारमकारयोर्मध्यस्योकारस्तथा विश्वप्राज्ञयोर्मध्ये तैजसोऽतोभयभाक्त्वसामान्यात् ।  
   
 विद्वत्फलमुच्यते उत्कर्षति ह वै ज्ञानसंततिं ।  
 विज्ञानसंततिं वर्धयतीत्यर्थः ।  
 समानस्तुल्यश्च मित्रपक्षस्यैव शत्रुपक्षाणां अप्यप्रद्वेष्यो भवति
।  
 अब्रह्मविदस्य कुले न भवति य एवं वेद । ।१० । ।  
 




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌११  
   
 सुषुप्तस्थानः प्राज्ञो मकारः तृतीया मात्रा मितेरपीतेर्वा ।  
 मिनोति ह वा इदं सर्वं अपीतिश्च भवति य एवं वेद । । माण्डूक्योपनिषद्‌\_११ । ।  
   
 \_\_\_\_\_\_\_\_\_\_

 मूलसूत्रभाष्य ११  
   
 सुषुप्तस्थानः प्राज्ञो यः स ॐकारस्य मकारस्तृतीया मात्रा ।  
 केन सामान्येनेत्याह सामान्यमिदं अत्र मितोऽमितिर्मानं मीयत इव विश्वतैजसौ प्राज्ञेन प्रलयोत्पत्त्योः ।  
 प्रवेशनिर्गमाभ्यां प्रस्थेनेत यवास्तथ्ॐकारसमाप्तौ पुनः प्रयोगे च प्रविश्य निर्गच्छत इवाकारोंकारौ मकारे ।  
   
 अपीतेर्वा ।  
 अपीत्यप्यय एकीभावः ।  
 ॐकार उच्चारणे ह्यन्त्याक्षर एकीभूताविवाकार ॐकारौ ।  
 तथा विश्वतैजसौ सुषुप्तकाले प्राज्ञे ।  
 अतो वा सामान्यादेकत्वं प्राज्ञं अकारयोः ।  
   
 विद्वत्फलं आह मिनोति ह वेदं सर्वं जगद्याथात्म्यं जानातीत्यर्थः ।  
 अपीतिश्च जगत्कारणात्मा भवतीत्यर्थः ।  
 अत्रावत्रावान्तरफलवचनं प्रधानसाधनस्तुत्यर्थं । ।११ । ।  
 



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.१९

अत्रैते श्लोका भवन्ति


विश्वस्यात्वविवक्षायां आदिसामान्यं उत्कृष्टं ।  
मात्रासंप्रतिपत्तौ स्यादाप्तिसामान्यं एव च । ।माण्डूक्योपनिषत्कारिका \_१.१९ । ।


\_\_\_\_\_\_\_\_\_\_

आगमशास्त्रभाष्य \_१.१९  
विश्वस्यात्वमकारमात्रत्वं यदा विवक्ष्यते तदादित्वसामान्यमुक्तन्यायेनोत्कटमुद्भृतं दृश्यत इत्यर्थः ।  
अत्वविवक्षायामित्यस्य व्याख्यानं मात्रासंप्रतिपत्ताविति ।  
विश्वस्याकारमात्रत्वं यदा संप्रतिपद्यत इत्यर्थः ।  
आप्तिसामान्यं एव चोत्कटं इत्यनुवर्तते च शब्दात् । ।१९ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२०

तैजसस्योत्वविज्ञान उत्कर्षो दृश्यते स्फुटं ।  
मात्रासंप्रतिपत्तौ स्यादुभयत्वं तथा विधं । ।माण्डूक्योपनिषत्कारिका \_१.२० । ।


\_\_\_\_\_\_\_\_\_\_

आगमशास्त्रभाष्य \_१.२०  
तैजसस्यात्वविज्ञानोकारत्वविवक्षायामुत्कर्षो दृश्यते स्फुटं स्पष्ट इत्यर्थ उभयत्वं च स्फुटं एवेति ।  
पूर्ववत्सर्वं । ।२० । ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२१


मकारभावे प्राज्ञस्य मानसां अन्यं उत्कटं ।  
मात्रासंप्रतिपत्तौ तु लयसामान्यं एव च । ।माण्डूक्योपनिषत्कारिका \_१.२१
। ।


\_\_\_\_\_\_\_\_\_\_

आगमशास्त्रभाष्य \_१.२१  
मकारत्वे प्राज्ञस्य मितिलयावुत्कृष्टे सामान्य इत्यर्थः । ।२१ । ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२२


त्रिषु धामसु यत्तुल्यं सामान्यं वेत्ति निश्चितः ।  
स पूज्यः सर्वभूतानां वन्द्यश्चैव महामुनिः । ।माण्डूक्योपनिषत्कारिका \_१.२२ । ।

\_\_\_\_\_\_\_\_\_\_

आगमशास्त्रभाष्य \_१.२२  
यथोक्तस्थानत्रये यस्तुल्यं उक्तं सामान्यं वेत्यवं एवैतदिति निश्चितो यः स पूज्यो वन्द्यश्च ब्रह्मविल्लोके भवति । ।२२ । ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२३  
यथोक्तैः सामान्यैरात्मपादानां मात्राभिः सहैकत्वं कृत्वा यथोक्तं ॐकारं प्रतिपद्य यो ध्यायति तम्


अकारो नयते विश्वं उकारश्चापि तैजसं ।  
मकारश्च पुनः प्राज्ञं नामात्रे विद्यते गतिः । ।माण्डूक्योपनिषत्कारिका \_१.२३ । ।


\_\_\_\_\_\_\_\_\_\_

आगमशास्त्रभाष्य \_१.२३  
अकारो नयते विश्वं प्रापयति ।  
अकारालम्बनं ॐकारं विद्वान्वैश्वानरो भवतीत्यर्थः ।  
तथाकारस्तैजसं ।  
मकारश्चापि पुनः प्राज्ञं ।  
च शब्दान्नयत इत्यनुवर्तते ।  
क्षीणे तु मकारे बीजभावक्षयादमात्र ॐकारे गतिर्न विद्यते क्वचिदित्यर्थः । ।२३ । ।







\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


 माण्डूक्योपनिषद्‌१२  
   
 अमात्रश्चतुर्थोऽव्यवहार्यः प्रपञ्चोपशमः शिवोऽद्वैतः ।  
 एवं ॐकार आत्मैव ।  
 संविशत्यात्मनात्मानं य एवं वेद । । माण्डूक्योपनिषद्‌\_१२ । ।  
   
   
 \_\_\_\_\_\_\_\_\_\_  
   
 मूलसूत्रभाष्य १२  
 अमात्रो मात्रा यस्य नास्ति स अमात्र ॐकारश्चतुर्थस्तुरीय आत्मैव केवलोऽभिधानाभिधेयरूपयोरवाङ्मनसयोः क्षीणत्वादव्यवहार्यः ।  
 प्रपञ्च उपशमः शिवोऽद्वैतः संवृत्त एवं यथोक्त विज्ञानवता प्रयुक्त ॐकारस्त्रिमात्रस्त्रिपाद आत्मैव ।  
 संविशत्यात्मना स्वेनैव ।  
 स्वं पारमार्थिकं आत्मानं य एवं वेद ।  
 परमार्थदर्शी ब्रह्मवित्तृतीयं बीजभावं दग्ध्वात्मानं प्रविष्ट इति न पुनो जायते तुरीयस्याबीजत्वात् ।  
   
 न हि रज्जुसर्पयोर्विवेके रज्ज्वां प्रविष्टः सर्पो बुद्धिसंस्कारात्पुनः पूर्ववत्तद्विवेकिनां उत्थास्यति ।  
 मन्दमध्यमधियां तु प्रतिपन्नसाधकभावानां सन्मार्गगामिनां संन्यासिनां मात्राणां पादानां च क्ल्प्तसामान्यविदां यथावदुपास्यमान ॐकारो ब्रह्मप्रतिपत्तय आलम्बनी भवति तथा च वक्ष्यतिऽआश्रमास्त्रिविधाःऽ(मा.का.३.१६) इत्यादि । ।१२ । ।  
 (इति माण्डूक्यमूलमन्त्रभाष्यम्)  
 



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२४

पूर्ववदत्रैते श्लोका भवन्ति


ॐकारं पादशो विद्यात्पादा मात्रा न संशयः ।  
ॐकारं पादशो ज्ञात्वा न किञ्चिदपि चिन्तयेत् । ।माण्डूक्योपनिषत्कारिका \_१.२४ । ।


\_\_\_\_\_\_\_\_\_\_

आगमशास्त्रभाष्य \_१.२४  
यथोक्तैः सामान्यैः पादैव मात्रा मात्राश्च पादास्तस्मादोंङ्कारं पादशो विद्यादित्यर्थः ।  
एवं ॐकारे ज्ञाते दृष्टार्थं अदृष्टार्थं वा न किञ्चित्प्रयोजनं चिन्तयेत्कृतार्थत्वादित्यर्थः । ।२४ । ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२५



युञ्जीत प्रणवे चेतः प्रणवो ब्रह्म निर्भयं ।  
प्रणवे नित्ययुक्तस्य न भयं विद्यते क्वचित् । ।माण्डूक्योपनिषत्कारिका \_१.२५ । ।


\_\_\_\_\_\_\_\_\_\_

आगमशास्त्रभाष्य \_१.२५  
युञ्जीत समादध्याद्यथाव्याख्याते परमार्थरूपे प्रणवे चेतो मनः ।  
यस्मात्प्रणवो ब्रह्म निर्भयं ।  
न हि तत्र सदा युक्तस्य भयं विद्यते क्वचित्ऽविद्वान्न बिभेति कुतश्चनऽ(तै.उ.२.९) इति श्रुतेः । ।२५ । ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२६


प्रणवो ह्यपरं ब्रह्म प्रणवश्च परः स्मृतः ।  
अपूर्वोऽनन्तरोऽबाह्योऽनपरः प्रणवोऽव्ययः । ।माण्डूक्योपनिषत्कारिका \_१.२६ । ।


\_\_\_\_\_\_\_\_\_\_

आगमशास्त्रभाष्य \_१.२६  
परापरे ब्रह्माणि प्रणवः ।  
परमार्थता क्षीणेषु मात्रापादेषु पर एवात्मा ब्रह्मेति न पूर्वं कारणं अस्य विद्यत इत्यपूर्वः ।  
नास्यान्तरं भिन्नजातीयं किञ्चिद्विद्यत इत्यनन्तरः ।  
तथा बाह्यं अन्यन्न विद्यत इत्यबाह्यः ।  
अपरं कार्यं अस्य न विद्यत इत्यनपरः ।  
सबाह्याभ्यान्तरो ह्यजः सैन्धवघनवत्प्रज्ञानघन इत्यर्थः । ।२६ । ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२७


सर्वस्य प्रणवो ह्यादिर्मध्यं अन्तस्तथैव च ।  
एवं हि प्रणवं ज्ञात्वा व्यश्नुते तदनन्तरं । ।माण्डूक्योपनिषत्कारिका \_१.२७ । ।


\_\_\_\_\_\_\_\_\_\_

आगमशास्त्रभाष्य \_१.२७  
आदिमध्यान्तोत्पत्तिस्थितिप्रलयाः सर्वस्यैव ।  
मायाहस्तिरज्जुसर्पमृगतृष्णिकास्वप्नादिवदुत्पद्यमानस्य वियदादिप्रपञ्चस्य यथा मायाव्यादयः ।  
एवं हि प्रणवमात्मानं मायाव्यादिस्थानीयं ज्ञात्वा तत्क्षणादेव तदात्मभावं व्यश्नुत इत्यर्थः । ।२७ । ।




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२८


प्रणवं हीश्वरं विद्यात्सर्वस्य हृदि संस्थितं ।  
सर्वव्यापिनं ॐकारं मत्वा धीरो न शोचति । ।माण्डूक्योपनिषत्कारिका \_१.२८
। ।



\_\_\_\_\_\_\_\_\_\_

आगमशास्त्रभाष्य \_१.२८  
सर्वप्राणिजातस्य स्मृतिप्रत्ययास्पदे हृदये स्थितं ईश्वरं प्रणवं विद्यात्सर्वव्यापिनं व्योमवदोंकारं आत्मानं असंसारिणं धीरो बुद्धिमान्मत्वा न शोचति ।  
शोकनिमित्ताननुपपत्तेः ।  
"तरति शोकं आत्मवित्"(छा.उ.७ । १ । ३) इत्यादि श्रुतिभ्यः । ।२८ । ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका१.२९


अमात्रोऽनन्तमात्रश्च द्वैतस्योपशमः शिवः ।  
ॐकारो विदितो येन स मुनिर्नेतारो जनः । ।माण्डूक्योपनिषत्कारिका \_१.२९ । ।


\_\_\_\_\_\_\_\_\_\_

आगमशास्त्रभाष्य \_१.२९  
अमात्रस्तुरीय ॐकारः ।  
मीयतेऽनयेति मात्रा परिच्छित्तिः सानन्ता यस्य स अनन्तमात्रः ।  
नैतावत्वं अस्य परिच्छेत्तुं शक्यत इत्यर्थः ।  
सर्वद्वैत उपशमत्वादेव शिवः ।  
ॐकरो यथा व्याख्यातो विदितो येन स परमार्थतत्वस्य मननान्मुनिः ।  
नेतरो जनः शास्त्रविदपीत्यर्थः । ।२९ । ।



  
  
आगमसस्त्र  
२) Vऐतथ्यप्रकरन


वैतथ्यप्रकरणम्


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१

ज्ञाते द्वैतं न विद्यत इत्युक्तम्,"एकमेवाद्वितीयम्"(छा.उ.६ । २ । १) इत्यादि श्रुतिभ्यः ।  
आगममात्रं तत् ।  
तत्रोपपत्त्यापि द्वैतस्य वैतथ्यं शक्यतेऽवधारयितुं इति द्वितीयं प्रकरणं आरभ्यते


वैतथ्यं सर्वभावानां स्वप्न आहुर्मनीषिणः ।  
अन्तःस्थानात्तु भावानां संवृतत्वेन हेतुना । ।माण्डूक्योपनिषत्कारिका \_२.१ । ।


\_\_\_\_\_\_\_\_\_\_


आगमशास्त्रभाष्य \_२.१  
वितथस्य भावो वैतथ्यम्, असत्यत्वं इत्यर्थः ।  
कस्य? सर्वेषां बाह्याध्यात्मिकानां भावानां पदार्थानां स्वप्न उपलभ्यमानानाम्, आहुः कथयन्ति, मनीषिणः प्रमाणकुशलाः ।  
वैतथ्ये हेतुमाहान्तःस्थानात्, अन्तः शरीरस्य मध्ये स्थानं येषां ।  
तत्र हि भावोपलभ्यन्ते पर्वतहस्त्यादयो न बहिः शरीरात् ।  
तस्मात्ते वितथा भवितुं अर्हन्ति ।  
नन्वपवरकाद्यन्तरुपलभ्यमानैर्घटादिभिरनैकान्तिको हेतुरित्याशङ्क्याह संवृतत्वेन हेतुन इति ।  
अन्तः संवृतस्थानादित्यर्थः ।  
न ह्यन्तः संवृते देहेन्तो नाडीषु पर्वतहस्त्यादीनां संभवोऽस्ति, न हि देहे पर्वतः, अस्ति । ।१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.२

स्वप्नदृश्यानां भावानामन्तः संवृतस्थानमित्येतदसिद्धम्, यस्मात्प्राच्येषु सुप्त उदक्षु स्वप्नान्पश्यन्निव दृश्यत इत्येतदाशङ्क्याह


अदीर्घत्वाच्च कालस्य गत्वा देशान्न पश्यति ।  
प्रतिबुद्धश्च वै सर्वस्तस्मिन्देशे न विद्यते । ।माण्डूक्योपनिषत्कारिका \_२.२ । ।


\_\_\_\_\_\_\_\_\_\_


आगमशास्त्रभाष्य \_२.२  
न देहाद्बर्हिदेशान्तरं गत्वा स्वप्नान्पश्यति ।  
यस्मात्सुप्तमात्र एव देहदेशाद्योजनशतान्तरिते मासमात्रप्राप्ये देशे स्वप्नान्पश्यन्निव दृश्यते ।  
न च तद्देशप्राप्तेरागमनस्य दीर्घः कालोऽस्ति ।  
अतो दार्घत्वाच्च कालस्य न स्वप्नदृग्देशान्तरं गच्छति ।

किं च प्रतिबुद्धश्च वै सर्वः स्वप्नदृक्स्वप्नदर्शनदेशे न विद्यते ।  
यदि च स्वप्ने देशान्तरं गच्छेद्यस्मिन्देशे स्वप्नान्पश्येत्तत्रैव प्रतिबुध्येत ।  
न चैतदस्ति ।  
रात्रौ सुप्तोऽहनीव भावान्पश्यति, बहुभिः संगतो भवति, यश्च संगतः
तैर्गृह्येत ।  
न च गृह्यते, गृहीतश्चेत्वां अद्य तत्रोपलब्धवन्तो वयं इति वयमिति
ब्रूयुः ।  
न चैतदस्ति तस्मान्न देशान्तरं गच्छति स्वप्ने । ।२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३

इतश्च स्वप्नदृश्या भावा वितथा यतः


अभावश्च रथादीनां श्रूयते न्यायपूर्वकं ।  
वैतथ्यं तेन वै प्राप्तं स्वप्न आहुः प्रकाशितं । ।माण्डूक्योपनिषत्कारिका \_२.३ । ।


\_\_\_\_\_\_\_\_\_\_


आगमशास्त्रभाष्य \_२.३  
अभावश्चैव रथादीनां स्वप्नदृश्यानां श्रूयते न्यायपूर्वकं युक्तितः श्रुतौ"न तत्र रथाः"(बृ.उ.४ । ३ । १०) इत्यत्र ।  
देहान्तः स्थानसंवृतत्वादिहेतुना प्राप्तं वैकथ्यं तदनुवादिन्या श्रुत्या स्वप्ने स्वयञ्ज्योतिष्ट्वप्रतिपादनपरया प्रकाशितमाहुर्ब्रह्मविदः । ।३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.४


अन्तस्थानात्तु भेदानां तस्माज्जागरिते स्मृतं ।  
यथा तत्र तथा स्वप्ने संवृतत्वेन भिद्यते । ।माण्डूक्योपनिषत्कारिका \_२.४ । ।


\_\_\_\_\_\_\_\_\_\_


आगमशास्त्रभाष्य \_२.४  
जाग्रद्दृश्यानां भावानां वैतथ्यं इति प्रतिज्ञा ।  
दृश्यत्वादिति हेतुः स्वप्नदृश्यभाववदिति दृष्टान्तः ।  
यथा तत्र स्वप्ने दृश्यानां भावानां वैतथ्यं तथा जागरितेऽपि दृश्यत्वं अविशिष्टं इति हेतूपनयः ।  
तस्माज्जागरितेऽपि वैतथ्यं स्मृतं इति निगमनं ।  
अन्तःस्थानात्संवृतत्वेन च स्वप्नदृश्यानां भावानां जाग्रद्दृश्येभ्यः
भेदः ।  
दृश्यत्वं असत्यत्वं चाविशिष्टं उभयत्र । ।४ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.५


स्वप्नजागरितस्थाने ह्येकं आहुर्मनीषिणः ।  
भेदानां हि समत्वेन प्रसिद्धेनैव हेतुना । ।माण्डूक्योपनिषत्कारिका \_२.५
। ।


\_\_\_\_\_\_\_\_\_\_


आगमशास्त्रभाष्य \_२.५  
प्रसिद्धेनैव भेदानां ग्राह्यग्राहकत्वेन हेतुना समत्वेन स्वप्नजागरितस्थानयोरेकत्वमाहुर्विवेकिन इति पूर्वप्रमाणसिद्धस्यैव फलं । ।५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.६

इतश्च वैतथ्यं जाग्रद्दृश्यानां भेदानां आद्यन्तयोरभावात् ।


आदावन्ते च यन्नास्ति वर्तमानेऽपि तत्तथा ।  
वितथैः सदृशाः सन्तोऽवितथा इव लक्षिताः । ।माण्डूक्योपनिषत्कारिका \_२.६
। ।


\_\_\_\_\_\_\_\_\_\_


आगमशास्त्रभाष्य \_२.६  
यदादावन्ते च नास्ति वस्तु मृगतृष्णिकादि तन्मध्येऽपि नास्त्यति निश्चितं लोके तथेमे जाग्रद्दृश्या भेदाः ।  
आद्यन्तयोरभावाद्वितथैरेव मृगतृष्णिकादिभिः सदृशत्वाद्वितथा एव तथापि वितथा इव लक्षिता मूढैरनात्मविद्भिः । ।६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका२.७

स्वप्नदृश्यवज्जागरितदृश्यानां अपि सत्वं इति यदुक्तं तदयुक्तं ।  
यस्माज्जाग्रद्दृश्या अन्नपानवाहनादयः क्षुत्पिपासादिनिवृत्तिं कुर्वन्तो गमनागमनादिकार्यं च सप्रयोजाना दृष्टाः ।  
न तु स्वप्नदृश्यानां तदस्ति ।  
तस्मात्स्वप्नदृश्यवद्जाग्रद्दृश्यानां असत्वं मनोरथमात्रं इति ।

तन्न ।  
कस्मात्? यस्मात्


सप्रयोजनता तेषां स्वप्ने विप्रतिपद्यते ।  
तस्मादाद्यन्तवत्वेन मिथ्यैव खलु ते स्मृताः । ।माण्डूक्योपनिषत्कारिका \_२.७ । ।


\_\_\_\_\_\_\_\_\_\_


आगमशास्त्रभाष्य \_२.७  
सप्रयोजनता दृष्टा या अन्नपानादीनां सा स्वप्ने विप्रतिपद्यते ।  
जागरिते हि भुक्त्वा पीत्वा च तृप्तो विनिवर्तिततृट्सुप्तमात्र एव क्षुत्पिपासाद्यार्तं अहोरात्रोषितं भुक्तवन्तं आत्मानं मन्यते ।  
यथा स्पप्ने भुक्त्वा पीत्वा च तृप्त उत्थितस्तथा ।  
तस्माद्जाग्रद्दृश्यानां स्वप्ने विप्रतिपत्तिर्दृष्टा ।  
अतो मन्यामहे तेषां अप्यसत्वं स्पप्नदृश्यवदनाशङ्कनीयं इति ।  
तस्मादाद्यन्तवत्वमुभयत्र समानं इति मिथ्या इव खलु ते स्मृताः । ।७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.८

स्वप्नजाग्रद्भेदयोः समत्वाज्जाग्रद्भेदानां असत्वं इति यदुक्तं तदसत् ।  
कस्मात्?  
दृष्टान्तस्यासिद्धत्वात् ।  
कथम्?  
न हि जाग्रद्दृष्टा एवैते भेदाः स्वप्ने दृश्यन्ते ।  
किं तर्हि?  
अपूर्वं स्वप्ने पश्यति, चतुर्दन्तगजमारूठमष्टभुजमात्मानं मन्यते ।  
अन्यदप्येवंप्रकारं अपूर्वं पश्यति स्वप्ने ।  
तन्नान्येना असता समं इति सदेव ।  
अतो दृष्टान्तोऽसिद्धः ।  
तस्मात्स्वप्नवज्जागरितस्यासत्वमित्ययुक्तं ।

तन्न, स्वप्ने दृष्टं अपूर्वं यन्मन्यसे न तत्स्वतः सिद्धं ।  
किं तर्हि?


अपूर्वं स्थानिधर्मो हि यथा स्वर्गनिवासिनां ।  
तानयं प्रेक्षते गत्वा यथैवेह सुशिक्षितः । ।माण्डूक्योपनिषत्कारिका \_२.८ । ।


\_\_\_\_\_\_\_\_\_\_


आगमशास्त्रभाष्य \_२.८  
अपूर्वं स्थानिधर्मो हि स्थानिनो द्रष्टुरेव हि स्वप्नस्थानवतो धर्मः ।  
यथा स्वर्गनिवासिनामिन्द्रादीनां सहस्राक्षत्वादि तथा स्वप्नदृशोऽपूर्वोऽयं धर्मः ।  
न स्वतः सिद्धो द्रष्टुः स्वरूपवत् ।  
तानेवंप्रकारानपूर्वान्स्वचित्तविकल्पानयं स्थानी स्वप्नदृक्स्वप्नस्थाने गत्वा प्रेक्षते ।  
यथैवेह लोके सुशिक्षितो देशान्तरमार्गस्तने मार्गेण देशान्तरं गत्वा तान्पदार्थान्पश्यति तद्वत् ।  
तस्माद्यथा स्थानिधर्माणां रज्जुसर्पमृगतृष्णिकादीनामसत्वं तथा स्वप्नदृष्यानामपूर्वाणां स्थानिधर्मत्वमेवेत्यसत्त्वमतो न स्वप्नदृष्टान्तस्यासिद्धत्वं । ।८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.९

अपूर्वत्वाशङ्का निराकृता स्वप्नदृष्टान्तस्य पुनः स्वप्नतुल्यतां जाग्रद्भेदानां प्रपञ्चयन्नाह


स्वप्नवृत्तावपि त्वन्तश्चेतसा कल्पितं त्वसत् ।  
बहिश्चेतोगृहीतं सद्दृष्टं वैतथ्यं एतयोः । ।माण्डूक्योपनिषत्कारिका \_२.९ । ।

\_\_\_\_\_\_\_\_\_\_


आगमशास्त्रभाष्य \_२.९  
स्वप्नवृत्तावपि स्वप्नस्थानेऽप्यन्तश्चेतसा मनोरथसङ्कल्पितं असत् ।  
सङ्कल्पानन्तरसमकालं एवादर्शनात्तत्रैव स्वप्ने बहिश्चेतसा गृहीतं चक्षुरादिद्वारेणोपलब्धं घटादि सत् ।  
इत्येव सत्यं इति निश्चितेऽपि सदसद्विभागो दृष्टः ।  
उभयोरप्यन्तर्बहिश्चेतः कल्पितयोर्वैतथ्यमेव दृष्टं । ।९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१०


जाग्रद्वृत्तावपि त्वन्तश्चेतसा कल्पितं त्वसत् ।  
बहिश्चेतोगृहीतं सद्युक्तं वैतथ्यं एतयोः । ।माण्डूक्योपनिषत्कारिका \_२.१० । ।


\_\_\_\_\_\_\_\_\_\_


आगमशास्त्रभाष्य \_२.१०  
सदसतोर्वैतथ्यं युक्तम्, अन्तर्बहिश्चेतःकल्पितत्वाविशेषादिति व्याख्यातमन्यत् । ।१० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.११

चोदक आह


उभयोरपि वैतथ्यं भेदानां स्थानयोर्यदि ।  
क एतान्बुध्यते भेदान्को वै तेषां विकल्पकः । ।माण्डूक्योपनिषत्कारिका \_२.११ । ।

\_\_\_\_\_\_\_\_\_\_


आगमशास्त्रभाष्य \_२.११  
स्वप्नजाग्रत्स्थानयोर्भेदानां यदि वैतथ्यं क एतानर्बहिश्चेतःकल्पितान्बुध्यते ।  
को वै तेषां विकल्पकः ।  
स्मृतिज्ञानयोः क आलम्बनमित्यभिप्रायः, न चेन्निरात्मवाद इष्टः । ।११ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१२


कल्पयत्यात्मनात्मानं आत्मा देवः स्वमायया ।  
स एव बुध्यते भेदानिति वेदान्तनिश्चयः । ।माण्डूक्योपनिषत्कारिका \_२.१२
। ।


\_\_\_\_\_\_\_\_\_\_


आगमशास्त्रभाष्य \_२.१२  
स्वयं स्वमायया स्वमात्मानमात्सा देव आत्मन्येव वक्ष्यमाणं भेदाकारं कल्पयति रज्ज्वादाविव सर्पादीन्स्वयमेव त तान्बुध्यते भेदांस्तद्वदेवेत्येवं वेदान्तनिश्चयः ।  
नान्योऽस्ति ज्ञानस्मृत्याश्रयो न च निरास्पद एव ज्ञानस्मृती वैनाशिकानामिवेत्यभिप्रायः । ।१२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१३

सङ्कल्पयन्केन प्रकारेण कल्पयतीत्युच्यते


विकरोत्यपरान्भावानन्तश्चित्ते व्यवस्थितान् ।  
नियतांश्च बहिश्चित्त एवं कल्पयते प्रभुः । ।माण्डूक्योपनिषत्कारिका \_२.१३ । ।

\_\_\_\_\_\_\_\_\_\_


आगमशास्त्रभाष्य \_२.१३  
विकरोति नाना करोत्यपरांल्लौकिकान्भावान्पदार्थाञ्शब्दादीनन्यांश्चान्तश्चित्ते वासनारूपेण व्यवस्थितानव्याकृतान्नियतांश्च पृथ्व्यादीननियतांश्च कल्पनाकालान्बहिश्चित्तः संस्तथान्तश्चित्तो मनोरथादिलक्षणानित्येवं कल्पयति प्रभुरीश्वर आत्मेत्यर्थः । ।१३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१४

स्वप्नवच्चित्तपरिकल्पितं सर्वमित्येतदाशङ्क्यते ।  
यस्माच्चित्तपरिकल्पितैर्मनोरथादिलक्षणैश्चित्तपरिच्छेद्यैवैलक्षण्यं बाह्यानामन्योन्यपरिच्छेद्यत्वमिति । ।  
सा न युक्ताशङ्का ।


चित्तकाला हि येऽन्तस्तु द्वयकालाश्च ये बहिः ।  
कल्पिता एव ते सर्वे विशेषो नान्यहेतुकः । ।माण्डूक्योपनिषत्कारिका \_२.१४ । ।


\_\_\_\_\_\_\_\_\_\_


आगमशास्त्रभाष्य \_२.१४  
चित्तकाला हि येऽन्तस्तु चित्तपरिच्छेद्याः, नान्यश्चित्तकालव्यतिरेकेण परिच्छेदकः कालो येषां ते चित्तकालाः ।  
कल्पनाकाल एवोपलभ्यन्त इत्यर्थः ।  
द्वयकालाश्च भेदकाला अन्योन्यपरिच्छेद्याः ।  
यथागोदोहनमास्ते, यावदास्ते तावद्गां दोग्धि यावद्गां दोग्धि तावदास्ते
।  
तावानयमेतावान्स इति परस्परपरिच्छेद्यपरिच्छेदकत्वं बाह्यानां भेदानां ते द्वयकला अन्तश्चित्तकाला बाह्याश्च द्वयकालाः कल्पिता एव ते सर्वे ।  
न बाह्यो द्वयकालत्वविशेषः कल्पितत्वव्यतिरेकेणान्यहेतुकः ।  
अत्रापि हि स्वप्नदृष्टान्तो भवत्येव । ।१४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१५

अव्यक्ता एव येऽन्तस्तु स्फुटा एव च ये बहिः ।  
कल्पिता एव ते सर्वे विशेषस्त्विन्द्रियान्तरे । ।माण्डूक्योपनिषत्कारिका \_२.१५ । ।


\_\_\_\_\_\_\_\_\_\_


आगमशास्त्रभाष्य \_२.१५  
यदप्यन्तरव्यक्तत्वं भावानां मनोवासनामात्राभिव्यक्तानां स्फुटत्वं वा बहिश्चक्षुरादीन्द्रियान्तरे विशेषो नासौ भेदानामस्तित्वकृतः स्वप्नेऽपि तथा दर्शनात् ।  
किन्तर्हि? इन्द्रियान्तरकृत एव ।  
अतः कल्पिता एव जाग्तद्भावा अपि स्वप्नभाववदिति सिद्धं । ।१५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१६

बाह्याध्यात्मिकानां भावानामितरेतरनिमित्तनैमित्तिकतया कल्पनायां किं मूलमित्युच्यते


जीवं कल्पयते पूर्वं वचो भावान्पृथग्विधान् ।  
बाह्यानाध्यात्मिकांश्चैव यथाविद्यस्तथास्मृतिः । ।माण्डूक्योपनिषत्कारिका \_२.१६ । ।


\_\_\_\_\_\_\_\_\_\_


आगमशास्त्रभाष्य \_२.१६  
जीवं हेतुफलात्मकम्, अहं करोमि मम सुखदुःखे इत्येवं लक्षणम्, अनेवंलक्षण एव शुद्ध आत्मनि रज्जाविव सर्पं कल्पयते पूर्वं ।  
ततस्तादर्थ्येन क्रियाकारकफलभेदेन प्राणादीन्नानाविधान्भावान्बाह्यानाध्यात्मिकांश्चैव कल्पते ।  
तत्र कल्पनायां को हेतुरित्युच्यते ।  
योऽसौस्वयङ्कल्पितो जीवः सर्वकल्पनायामधिकृतः स यथाविद्यः, यादृशी विद्या विज्ञानमस्येति यथाविद्यः, तथाविधैव स्मृतिस्तस्येति तथास्मृतिर्भवति स इति ।  
अतो हेतुकल्पनाविज्ञानात्फलविज्ञानं ततो हेतिफलस्मृतिस्ततस्तद्विज्ञानं तदर्थक्रियाकारकतत्फलभेदविज्ञानानि तेभ्यस्तत्स्मृतिस्तत्स्मृतेश्च पुनस्तद्विज्ञानानीत्येवं बाह्यानाध्यात्मिकांश्चेतरेतरनिमित्तनैमित्तिकभावेनानेकधा कल्पयते । ।१६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका२.१७

तत्र जीवकल्पना सर्वकल्पनामूलमित्युक्तं सैव जीवकल्पना किंनिमित्तेति दृष्टान्तेन प्रतिपादयति


अनिश्चिता यथा रज्जुरन्धकारे विकल्पिता ।  
सर्पधारादिभिर्भावैस्तद्वदात्मा विकल्पितः । ।माण्डूक्योपनिषत्कारिका \_२.१७ । ।


\_\_\_\_\_\_\_\_\_\_


आगमशास्त्रभाष्य \_२.१७  
यथा लोके स्वेन रूपेणानिश्चितानवधारितैवमेवेति रज्जुर्मन्दान्धकारे किं सर्प उदकधारा दण्ड इति वानेकधा विकल्पिता भवति पूर्वं स्वरूपानिश्चयनिमित्तं यदि हि पूर्वमेव रज्जुः स्वरूपेण निश्चिता स्यात्, न सर्पादिविकल्पोऽभविष्यद्यथा स्वहस्ताङ्गुल्यादिषु, एष दृष्टान्तः ।  
तद्वद्धेतुफलादिसंसारधर्मानर्थविलक्षणतया स्वेन विशुद्धविज्ञप्तिमात्रसत्ताद्वयरूपेणानिश्चितत्वाज्जीवप्राणाद्यनन्तभावभेदैरात्मविकल्पित इत्येष सर्वोपनिषदां सिद्धान्तः । ।१७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१८


निश्चितायां यथा रज्ज्वां विकल्पो विनिवर्तते ।  
रज्जुरेवेति चाद्वैतं तद्वदात्मविनिश्चयः । ।माण्डूक्योपनिषत्कारिका \_२.१८ । ।


\_\_\_\_\_\_\_\_\_\_


आगमशास्त्रभाष्य \_२.१८  
रज्जुरेवेति निश्चये सर्वविकल्पनिवृत्तौ रज्जुरेवेति चाद्वैतं यथा तथाऽनेति नेतिऽ(बृ.उ.४.४.२२) इति सर्वसंसारधर्मशून्यप्रतिपादकशास्त्रजनितविज्ञानसूर्यालककृतात्मविनिश्चयः ऽआत्मैवेदं सर्वम्ऽ (छा.उ.७.२५.२)ऽअपूर्वमनपरमनन्तरमबाह्यम्ऽ (बृ.उ.२.५.१९)ऽसबाह्याभ्यन्तरो ह्यजःऽ(मु.उ.२.१.२)ऽअजरोऽमरोऽमृतोऽभयःऽ(बृ.उ.४.४.२५)ऽएक एवाद्वयःऽ इति । ।१८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.१९

यद्यात्मैक एवेति निश्चयः कथं प्राणादिभिरनन्तैर्भावैरेतैः संसारलक्षणैर्विकल्पित इत्युच्यते, शृणु


प्राणादिभिरनन्तैश्च भावैरेतैर्विकल्पितः ।  
मायैषा तस्य देवस्य यया संमोहितः स्वयं । ।माण्डूक्योपनिषत्कारिका \_२.१९
। ।


\_\_\_\_\_\_\_\_\_\_


आगमशास्त्रभाष्य \_२.१९  
मायैषा तस्यात्मनो देवस्य ।  
यथा मायाविना विहिता माया गगनमतिविमलं कुसुमितैः सपलाशैस्तरुभिराकीर्णमिव करोति तथेयमपि देवस्य माया ययायं स्वयमपि मोहित इव मोहितो भवति ।  
ऽमम माया दुरत्ययाऽ(गीता ७.१४) इत्युक्तं । ।१९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.२०-२८



प्राण इति प्राणविदो भूतानीति च तद्विदः ।  
गुणा इति गुणविदस्तत्त्वानीति च तद्विदः । ।माण्डूक्योपनिषत्कारिका \_२.२० । ।



पादा इति पादविदो विषया इति च तद्विदः ।  
लोका इति लोकविदो देवा इति च तद्विदः । ।माण्डूक्योपनिषत्कारिका \_२.२१ । ।



वेदा इति वेदविदो यज्ञा इति च तद्विदः ।  
भोक्तेति च भोक्तृविदो भोज्यं इति च तद्विदः । ।माण्डूक्योपनिषत्कारिका \_२. २२ । ।


सूक्ष्म इति सूक्ष्मविदः स्थूल इति च तद्विदः ।  
मूर्त इति मूर्तविदोऽमूर्त इति च तद्विदः । ।माण्डूक्योपनिषत्कारिका \_२.२३ । ।



काल इति कालविदो दिश इति च तद्विदः ।  
वादा इति वादविदो भुवनानीति तद्विदः । ।माण्डूक्योपनिषत्कारिका \_२.२४ । ।



मन इति मनोविदो बुद्धिरिति च तद्विदः ।  
चित्तं इति चित्तविदो धर्माधर्मौ च तद्विदः । ।माण्डूक्योपनिषत्कारिका \_२.२५ । ।



पञ्चविंशक इत्येके षड्विश इति चापरे ।  
एकत्रिंशक इत्याहुरनन्त इति चापरे । ।माण्डूक्योपनिषत्कारिका \_२.२६ । ।



लोकांल्लोकविदः प्राहुराश्रमा इति तद्विदः ।  
स्त्रीपुंनपुंसकं लैङ्गाः परापरं अथापरे । ।माण्डूक्योपनिषत्कारिका \_२.२७ । ।



सृष्टिरिति सृष्टिविदो लय इति च तद्विदः ।  
स्थितिरिति स्थितिविदः सर्वे चेह तु सर्वदा । ।माण्डूक्योपनिषत्कारिका \_२.२८ । ।


\_\_\_\_\_\_\_\_\_\_


आगमशास्त्रभाष्य \_२.२८  
प्राणः प्राज्ञो बीजात्मा तत्कार्यभेदा हीतरे स्थत्यन्ताः ।  
अन्ये च सर्वे लौकिकाः सर्वप्राणिपरिकल्पिता भेदा रज्ज्वामिव सर्पादयस्तच्छून्य आत्मन्यात्मस्वरूपानिश्चयहेतोरविद्यया कल्पिता इति पिण्डीकृतोर्ऽथः ।  
प्राणादिश्लोकानां प्रत्येकं पदार्थव्याख्याने फल्गुप्रयोजनत्वात्सिद्धपदार्थत्वाच्च यत्नो न कृतः । ।२८ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.२९

किं बहुना


यं भावं दर्शयेद्यस्य तं भावं स तु पश्यति ।  
तं चावति स भूत्वासौ तद्ग्रहः समुपैति तं । ।माण्डूक्योपनिषत्कारिका \_२.२९ । ।


\_\_\_\_\_\_\_\_\_\_


आगमशास्त्रभाष्य \_२.२९  
प्राणादीनामन्यतममुक्तमनुक्तं वान्यं भावं पदार्थं दर्शयेद्यस्याचार्योऽन्यो वाप्त इदमेव तत्त्वमिति स तं भावमात्मभूतं पश्यत्ययमहमिति वा ममेति वा ।  
तं च द्रष्टारं स भावोऽवति यो दर्शितो भावोऽसौ भूत्वा रक्षति ।  
स्वेनात्मना सर्वतो निरुणद्धि ।  
तस्मिन्ग्रहस्तद्ग्रहस्तदभिनिवेशः ।  
इदमेव  
तत्त्वमिति स तं ग्रहीतारमुपैति ।  
तस्यात्मभावं निगच्छतीत्यर्थः । ।२९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३०


एतैरेषोऽपृथग्भावैः पृथगेवेति लक्षितः ।  
एवं यो वेद तत्त्वेन कल्पयेत्सोऽविशङ्कितः । ।माण्डूक्योपनिषत्कारिका \_२.३० । ।


\_\_\_\_\_\_\_\_\_\_


आगमशास्त्रभाष्य \_२.३०  
एतैः प्राणादिभिरात्मनोऽपृथग्भूतैरपृथग्भावैरेष आत्मा रज्जुरिव सर्पादि विकलप्नारूपैः पृथगेवेति लक्षितोऽभिलक्षितो निश्चितो मूढैरित्यर्थः ।  
विवेकिनां तु रज्ज्वामिव कल्पिताः सर्पादयो नात्मव्यतिरेकेण प्राणादयः सन्तीत्यभिप्राय इदं सर्वं यदयमात्मा (बृ.उ.२.४.६, ४.५.७) इति श्रुतेः ।

एवमात्मव्यतिरेकेणासत्वं रज्जुसर्पवदात्मनि कल्पितानामात्मानं च केवलं निर्विकल्पं यो वेद तत्त्वेन श्रुतितो युक्तितश्च स अविशङ्कितो वेदार्थं विभागतः कल्पयेत्कल्पयतीत्यर्थः इदमेवंपरं वाक्यमदोऽन्यपरमिति ।

न ह्यनध्यात्मविद्वेदाञ्ज्ञातुं शक्नोति तत्त्वतः ।  
ऽनह्यनध्यात्मवित्कश्चित्क्रियाफलमुपाश्नुतेऽ (मनु.६ । ८२) इति हि मानवं वचनं । ।३० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३१

यदेत्द्वैतस्यासत्त्वमुक्तं युक्तितस्तदेतद्वेदान्तप्रमाणावगतमित्याह



स्वप्नमाये यथा दृष्टं गन्धर्वनगरं यथा ।  
तथा विश्वं इदं दृष्टं वेदान्तेषु विचक्षणैः । ।माण्डूक्योपनिषत्कारिका \_२.३१ । ।


\_\_\_\_\_\_\_\_\_\_


आगमशास्त्रभाष्य \_२.३१  
स्वप्नश्च माया च स्वप्नमायेऽसद्वस्त्वात्मिकेऽसत्यौ सद्वस्त्वात्मिक इव लक्ष्येतेऽविवेकिभिः ।  
यथा च प्रसारितपण्या पणगृहप्रासादस्त्रीपुञ्जनपदव्यवहाराकीर्णमिव गन्धर्वनगरं दृश्यमानमेव सदकस्मादभावतां गतं दृष्टम्, यथा च स्वप्नमाये दृष्टेऽसद्रूपे, तथा विश्वमिदं द्वैतं समस्तमसद्दृष्टं ।

क्वेत्याह वेदान्तेषु ।  
"नेह नानास्ति किञ्चन"(क.उ.२ । १ । ११, बृ.उ.४ । ४ । १९) "इन्द्रो मायाभिः"(बृ.उ.२ । ५ । १९) "आत्मैवेदमग्र आसीत्" (बृ.उ.१ । ४ । १७) "ब्रह्म वेदमग्र आसीत्"(बृ.उ.१ । ४ । १०) "द्वितीयाद्वै भयं भवति"(बृ.उ.१ । ४ । २) "न तु तद्द्वितीयस्ति"(बृ.उ.४ । ३ । २३) "यत्र स्वस्य सर्वमात्मैवाभूत्"(बृ.उ.४ । ५ । १५) इत्यादिषु विचक्षणैर्निपुणतरवस्तुदर्शिभि पण्डितैरित्यर्थः ।

"तमःश्वभ्रनिभं दृष्टं वर्षबुद्बुदसन्निभं ।  
नाशप्रायं सुखाद्धीनं नाशोत्तरमभावगम्"इति व्यासस्मृतेः । ।३१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका२.३२

प्रकरणार्थोपसंहारार्थोऽयं श्लौकः ।  
यदा वितथं द्वैतमात्मैवैकः परमार्थतः संस्तदेदं निष्पन्नं भवति सर्वोऽयं लौकिको वैदिकश्च व्यवहारोऽविद्याविषय एवेति ।

तदा


न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्त इत्येषा परमार्थता । ।माण्डूक्योपनिषत्कारिका \_२.३२ । ।


\_\_\_\_\_\_\_\_\_\_


आगमशास्त्रभाष्य \_२.३२  
न निरोधः निरोधनं निरोधः प्रलयः, उत्पत्तिर्जननम्, बद्धः संसारी जीवः, साधको माधनवान्मोक्षस्य, मुमुक्षुर्मोचनार्थी, मुक्तो विमुक्तबन्धः ।  
उत्पत्तिप्रलययोरभावाद्बद्धादयो न सन्तीत्येषा परमार्थता ।

कथमुत्पत्तिप्रलयोरभावः, इत्युच्यते, द्वैतस्यासत्वात् ।  
यत्र हि द्वैतमिव भवति"(बृ.उ.२ । ४ । १४) "य इह नानेव पश्यति"(क.उ.२ । १ । १०,११) "आत्मैवेदं सर्वम्"(छा.उ.७ । २५ । २) "ब्रह्मैवेदं सर्वम्"(नृसिंहोत्तर.७)"एकमेवाद्वितीयं"(छा.उ.६ । २ । १) "इदं सर्वं यदयमात्मा"(बृ.उ.२ । ४ । ६,४ । ५ । ७) इत्यादिनानाश्रुतिभ्यो द्वैतस्यासत्वं सिद्धं ।

सतो ह्युत्पत्तिः प्रलयो वा स्यान्नासतः शशविषाणादे ।  
नाप्यद्वैतमुत्पद्यते लीयते वा ।  
अद्वयं चोत्पत्तिप्रलयवच्चेति विप्रतिषिद्धं ।

यस्तु पुनर्द्वैतसंव्यवहारः स रज्जुसर्पवदात्मनि प्राणादिलक्षणः कल्पित इत्युक्तं ।  
न हि मनोविकल्पनाया रज्जुसर्पादिलक्षणाया रज्ज्वां प्रलय उत्पत्तिर्वा ।  
न च मनसि रज्जुसर्पस्योत्पत्तिः प्रलयो वा न चोभयतो वा ।  
तथा मानसत्वाविशेषाद्द्वैतस्य ।  
न हि नियते मनसि सुषुप्ते वा द्वैतं गृह्यते ।

अतो मनोविकल्पनामात्रं द्वैतमिति सिद्धं ।  
तस्माद्सूक्तं द्वैतस्यासत्वान्निरोधाद्यभावः परमार्थतेति ।

यद्येवं द्वैताभावे शास्त्रव्यापारो नाद्वैते विरोधात् ।  
तथा च सत्यद्वैतस्य वस्तुत्वे प्रमाणाभावाच्छून्यवादप्रसङ्गः, द्वैतस्य चाभावात् ।  
न; रज्जुसर्पादिविकल्पनाया निरास्पदत्वानुपपत्तिरिति प्रत्युक्तमेतत्कथमुज्जीवयसीत्याह रज्जुरपि सर्पविकल्पस्यास्पद भूता विकल्पितैवेति दृष्टान्तानुपपत्तिः ।

न; विकल्पनाक्षयेऽविकल्पितस्याविकल्पितत्वादेव सत्तोपत्तेः ।  
रज्जुसर्पवदसत्त्वमिति चेत्? न, एकान्तेनाविकल्पितत्वादविकल्पितरज्ज्वंशवत्प्राक्सर्पाभावविज्ञानात् ।  
विकल्पयितुश्च प्राग्विकल्पनोत्पत्तेः सिद्धत्वाभ्युपगमादसत्वानुपपत्तिः ।

कथं पुनः स्वरूपेव्यापाराभावे शास्त्रस्य द्वैतविज्ञाननिवर्तकत्वम्?

नैष दोषः ।  
रज्ज्वां सर्पादिवदात्मनि द्वैतस्याविद्याध्यस्तत्वात् ।  
कथम्? सुख्यहं दुःखी मूढो जातो मृतो जीर्णो देहवान्पश्यामि व्यक्तोऽव्यक्तः कर्ता फली संयुक्तो वियुक्तः क्षीणो वृद्धोहं ममैत इत्येवमादयः सर्व आत्मन्यध्यारोप्यन्ते ।  
आत्मैतेष्वनुगतः सर्वत्राव्यभिचारात् ।  
यथा सर्पधारादिभेदेषु रज्जुः ।

यदा चैवं विशेष्यस्वरूपप्रत्ययस्य सिद्धत्वान्न कर्तव्यत्वं शास्त्रेण ।  
अकृतकर्तृ च शास्त्रं कृतानुकारित्वेऽप्रामाणं ।  
यतोऽविद्याध्यारोपितसुखित्वादिविशेषप्रतिबन्धादेवात्मनः स्वरूपेणानवस्थानं स्वरूपावस्थानं च श्रेय इति सुखित्वादिनिवर्तकं शास्त्रं आत्मन्यसुखित्वादिप्रत्ययकरणेन नेति नेत्यस्थूलादिवाक्यैः ।  
आत्मस्वरूपवदसुखित्वाद्यपि सुखित्वादिभेदेषु नानुवृत्तोऽस्ति धर्मः ।  
यद्यनुवृत्तः स्यान्नाध्यारोपितसुखित्वादिलक्षणो विशेषः ।  
यथोष्णत्वगुणविशेषवत्यग्नौ शीतता ।  
तस्मान्निर्विशेष एवात्मनि सुखित्वादयो विशेषाः कल्पिताः ।  
यत्त्वसुखित्वादिशास्त्रमात्मनस्तत्सुखित्वादि विशेषनिवृत्यर्थमेवेति सिद्धं ।  
"सिद्धं तु निवर्तकत्वात्"इत्यागमविदां सूत्रं । ।३२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३३

पूर्वश्लोकार्थस्य हेतुमाह


भावैरसद्भिरेवायं अद्वयेन च कल्पितः ।  
भावा अप्यद्वयेनैव तस्मादद्वयता शिवा । ।माण्डूक्योपनिषत्कारिका \_२.३३ । ।


\_\_\_\_\_\_\_\_\_\_

आगमशास्त्रभाष्य \_२.३३  
यथा रज्ज्वामसद्भिः सप्रधारादिभिरद्वयेन च रज्जुद्रव्येण सतायं सर्प इयं धारा दण्डोऽयमिति वा रज्जुद्रव्यमेव कल्प्यत एवं प्राणादिभिरनन्तैरसद्भिरेवाविद्यमानैः, न परमार्थतः न ह्यप्रचलिते मनसि कश्चिद्भाव उपलक्षयितुं शक्यते केनचित्; न चात्मनः प्रचलनमस्ति; प्रचलितस्यैवोपलभ्यमाना भावा न परमार्थतः सन्तः कल्पयितुं शक्याः अतोऽसद्भिरेव प्राणादभावैरद्वयेन च परमार्थसतात्मना रज्जुवत्तर्वविकल्पास्पदभूतेनायं स्वयमेवात्मा कल्पितः; सदैकस्वभावोऽपि सन् ।

ते च प्राणादिभावां अप्यद्वयेनैव सतात्मना विकल्पिताः ।  
न हि निरास्पदा काचित्कल्पनोपलभ्यते; अतः सर्वकल्पनास्पदत्वात्स्वेनात्नाद्वयस्याव्यभिचारात्कल्पनावस्थायामप्यद्वयता शिवा ।  
कल्पना एव त्वंशिवाः ।  
रज्जुसर्पादिवत्त्रासादिकारिण्यो हि ताः ।  
अद्वयताभयातः सैव शिवा । ।३३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३४

कुतश्चाद्वयता शिवा? नानाभूतं ।  
पृथक्त्वमन्यस्यान्यस्माद्यत्र दृष्टं तत्राशिवं भवेत् ।


नात्मभावेन नानेदं न स्वेनापि कथञ्चन ।  
न पृथङ्नापृथक्किञ्चिदिति तत्त्वविदो विदुः । ।माण्डूक्योपनिषत्कारिका \_२.३४ । ।


\_\_\_\_\_\_\_\_\_\_


आगमशास्त्रभाष्य \_२.३४  
न ह्यत्राद्वये परमार्थसत्यात्मनि प्राणादिसंसारजातमिदं जगदात्मभावेन परमार्थस्वरूपेण निरीप्यमाणं नाना वस्त्वन्तरभूतं भवति ।  
यथा रज्जुस्वरूपेण प्रकाशेन निरूप्यमाणो न नानाभूतः कल्पितः सर्पोऽस्ति तद्वत् ।  
नापि स्वेन प्राणाद्यात्मनेदं विद्यते ।  
कदाचिदपि रज्जुसर्पवत्कल्पितत्वादेव ।

तथान्योन्यं न पृथक्प्राणादि वस्तु यथाश्वान्महिषः पृथग्विद्यत एवं ।  
अतोऽस्त्वान्नापृथग्विद्यतेऽन्योन्यं परेण वा किञ्चिदित्येवं परमार्थतत्त्वमातविदो ब्राह्मणा विदुः ।  
अतोऽशिवहेतुत्वाभावादद्वयतैव शिवेत्यभिप्रायः । ।३४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३५

तदेतत्सम्यग्दर्शनं स्तूयते


वीतरागभयक्रोधैर्मुनिभिर्वेदपारगैः ।  
निर्विकल्पो ह्ययं दृष्टः प्रपञ्चोपशमोऽद्वयः । ।माण्डूक्योपनिषत्कारिका \_२.३५ । ।


\_\_\_\_\_\_\_\_\_\_


आगमशास्त्रभाष्य \_२.३५  
विगतरागभयद्वेषक्रोधादिसर्वदैषैः सर्वदा मुनिभिर्मननशीलैर्विवेकिभिर्वेदपारगैरवगतवेदार्थतत्त्वैर्ज्ञानिभिर्नि र्विकल्पः सर्वविकल्पः शून्योऽमात्मा दृष्ट उपलब्धो वेदान्तार्थतत्परैः प्रपञ्चोपशमः प्रपञ्चो द्वैतभेदविस्तारस्तस्योपशमोऽभावो यस्मिन्स आत्मा प्रपञ्चोपशमोऽत एवाद्वयो विगतदोषैरेव पण्डितैर्वेदान्तार्थतत्परैः संन्यसिभिः परमात्मा द्रष्टुं शक्यः, नान्यै रागादिकलुषितचेतोभिः स्वपक्षपातिदर्शनैस्तार्किकादिभिरित्याभिप्रायः । ।३५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३६

यस्मात्सर्वानर्थप्रशमरूपत्वादद्वयं शिवमभयम्


तस्मादेवं विदित्वैनं अद्वैते योजयेत्स्मृतिं ।  
अद्वैतं समनुप्राप्य जडवल्लोकं आचरेत् । ।माण्डूक्योपनिषत्कारिका \_२.३६ । ।


\_\_\_\_\_\_\_\_\_\_


आगमशास्त्रभाष्य \_२.३६  
अत एवं विदित्वैनमद्वैते स्मृतिं योजयेत् ।  
अद्वैतावगमायैव स्मृतिं कुर्यादित्यर्थः ।  
तच्चाद्वैतमवगम्याहमस्मि परं ब्रह्मेति विदित्वाशनायाद्यतीतं साक्षादपरोक्षादजमात्मानं सर्वलोकव्यवहारातीतं जडवल्लोकमाचरेत् ।  
अप्रख्यापयन्नात्मानमहमेवंविध इत्यभिप्रायः । ।३६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३७

कया चर्यया लोकमाचरेदित्याह


निःस्तुतिर्निर्नमस्कारो निःस्वधाकार एव च ।  
चलाचलनिकेतश्च यतिर्यादृच्छिको भवेत् । ।माण्डूक्योपनिषत्कारिका \_२.३७ । ।


\_\_\_\_\_\_\_\_\_\_


आगमशास्त्रभाष्य \_२.३७  
स्तुतिनमस्कारादिसर्वकर्मवर्जितस्त्यक्तसर्वबाह्यैषणः प्रतिपन्नपरमहंसपारिव्राज्य इत्यभिप्रायः"एतं वै तमात्मानं विदित्वा"(बृ.उ.३ । ५ । १) इत्यादिश्रुतेः;"तद्बुद्धयस्तदात्मानस्तन्निष्ठास्तत्परायणाः"(गीता ५ । १७) इत्यादिस्मृतेश्च चलं शरीरं प्रतिक्षणमन्यथाभावात्, अचलमात्मतत्त्वम्, यदाकदाचिद्भोजनादिव्यवहारनिमित्तमाकाशवदचलं स्वरूपमात्मतत्त्वमात्मनो निकेतमाश्रयमात्मस्थितिं विस्मृत्याहमिति मन्यते यदा तदा चलो देहो निकेतो यस्य स अयमेवं चलाचलनिकेतो विद्वान्न पुनर्बाह्यविषयाश्रयः; स च यादृच्छिको भवेद्यदृच्छाप्राप्तकौपीनच्छादनग्रासमात्रदेहस्थितिरित्यर्थः । ।३७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका२.३८


तत्त्वं आध्यात्मिकं दृष्ट्वा तत्त्वं दृष्ट्वा तु बाह्यतः ।  
तत्त्वीभूतस्तदारामस्तत्त्वादप्रच्युतो भवेत् । ।माण्डूक्योपनिषत्कारिका \_२.३८ । ।


\_\_\_\_\_\_\_\_\_\_


आगमशास्त्रभाष्य \_२.३८  
बाह्यं पृथिव्यादितत्वं आध्यात्मिकं च देहादिलक्षणं रज्जुसर्पादिवत्स्वप्नमायादिवच्च असत्"वाचारम्भणं विकारो नामधेयम्" (छा.उ.६ । १ । ४) इत्यादिश्रुतेः ।  
आत्मा च सबाह्याभ्यन्तरो ह्यजोऽपूर्वोऽनन्तरोऽबाह्यः कृत्स्न आकाशवत्सर्वगतः सूक्ष्मोऽचलो निर्गुणो निष्कलो निष्क्रियः"तत्सत्यं स आत्मा तत्त्वमसि"(छा.उ.६ । ८ । १६) इति श्रुतेः ।  
इत्येवं तत्त्वं दृष्ट्वा तत्त्वीभूतस्तदारामो न बाह्यरमणो यथातत्त्वदर्शी कश्चिच्चित्तमात्मत्वेन प्रतिपन्नश्चित्तचलनमनुचलितमात्मानं मन्यमानस्ततत्त्वाच्चलितं देहादिभूतमात्मानं कदाचिन्मन्यते प्रच्युतोऽहमात्मतत्त्वादिदानीमिति; समाहिते चु मनसि कदाचित्तत्त्वभूतं प्रसन्नात्मानं मन्यत इदानीमस्मि तत्त्वीभूत इति; न तदात्मविद्भवेत् ।  
आत्मन एकरूपत्त्वात्स्वरूपप्रच्यवनासम्भवाच्च ।  
सदैव ब्रह्मास्मीत्यप्रच्युतो भवेत्तत्त्वात्सदाप्रच्युतात्मतत्त्वदर्शनो भवेदित्यभिप्रायः"शुनि चैव श्वपाके च पण्डिताः समदर्शिनः"(गीता १२ । १८) "समं सर्वेषु भूतेषु"(गीता १३ । १७) इत्यादि स्मृतेः । ।३८ । ।





  
आगमसस्त्र  
३) आद्वैतप्रकरन




अद्वैतप्रकरणं



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१

ॐकारनिर्णय उक्तः प्रपञ्चोपशमः शिवोद्वैत आत्मेति प्रतिज्ञामात्रेण ।  
ज्ञाते द्वैतं न विद्यत इति च ।  
तत्र द्वैताभावस्तु वैतथ्यप्रकरणेन स्वप्नमायागन्धर्वनगरादिदृष्टान्तैर्दृश्यत्वाद्यन्तवत्त्वादिहेतुभिस्तर्केण च प्रतिपादिता ।  
अद्वैतं किमागममात्रेण प्रतिपत्तव्यमाहोस्वित्तर्केणापीत्यत आह- शक्यते तर्केणापि ज्ञातुम्; तत्कथमित्यद्वैतप्रकरणमारभ्यत उपास्योपासानादिभेदजातं सर्वं वितथं केवलश्चात्माद्वयः परमार्थ इति स्थितमतीते प्रकरणे; यतः-


उपासनाश्रितो धर्मो जाते ब्रह्मणि वर्तते ।  
प्रागुत्पत्तेरजं सर्वं तेनासौ कृपणः स्मृतः । ।माण्डूक्योपनिषत्कारिका \_३.१ । ।


\_\_\_\_\_\_\_\_\_\_

आगमशास्त्रभाष्य \_३.१  
उपासनाश्रित उपासनामात्मनो मोक्षसाधनत्वेन गत उपासकोऽहं ममोपास्यं ब्रह्म
।  
तदुपासनं कृत्वा जाते ब्रह्मणीदानीं वर्तमानोऽजं ब्रह्म शरीरपातादूर्ध्वं प्रतपत्स्ये प्रागुत्पत्तेश्चाजमिदं सर्वमहं च ।  
यदात्मकोऽहं प्रागुत्पत्तेरिदानीं जातो जाते ब्रह्मणि च वर्तमान उपासनया पुनस्तदेव प्रतिपत्स्य इत्येवमुपासनाश्रितो धर्मः साधको येनैवं क्षुद्रब्रह्मवित्तेनासौ कारणेन कृपणो दीनोऽल्पकः स्मृतो नित्याजब्रह्मदर्शिभिरित्यभिप्रायः ।  
"यद्वाचानभ्युदितं येन वागभ्युद्यते ।  
तदेव ब्रह्म त्वं विद्धि नेदं यदिदमुपासते"(के.उ.१ । ४) इत्यादिश्रुतेस्तलवकारणां । ।१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२

सबाह्याभ्यन्तरमजमात्मानं प्रतिपत्तुमशक्नुवन्नविद्यया दीनमात्मानं मन्यमानो जातोऽहं जाते ब्रह्मणि वर्ते तदुपासनाश्रितः सन्ब्रह्म प्रतिपत्स्य इत्येवं प्रतिपन्नः कृपणो भवति यस्मात्-


अतो वक्ष्याम्यकार्पण्यं अजाति समतां गतं ।  
यथा न जायते किञ्चिज्जायमानं समन्ततः । ।माण्डूक्योपनिषत्कारिका \_३.२ । ।


\_\_\_\_\_\_\_\_\_\_

आगमशास्त्रभाष्य \_३.२  
अतो वक्ष्याम्यकार्पण्यकृपणभावमजं ब्रह्म ।  
तद्धि कार्पण्यास्पदम्"यत्रान्योऽन्यत्पश्यत्यन्यच्छृणोत्यन्यद्विजानाति तदल्पं मर्त्यमसत्"(छा.उ.७ । २४ । १) इत्यादिश्रुतिभ्यः ।  
तद्विपरीतं सबाह्याभ्यन्तरमजकार्पण्यं भूमाख्यं ब्रह्म ।  
यत्प्राप्याविद्याकृतसर्वकार्पण्यनिवृत्तिस्तत्कार्पण्यं वक्ष्यामीत्यर्थः
।

तदजाति, अविद्यमाना जातिरस्य समतां गतं सर्वसाम्यं गतं ।  
कस्मात्? अवयववैषम्याभावात् ।  
यद्धि सावयवं वस्तु तदवयववैषम्यं गच्छज्जायत इत्युच्यते ।  
इदं तु निरवयवत्वात्समतां गतमिति न कैश्चिदवयवैः स्फुटत्यतोजात्यकार्पण्यं
।  
समन्ततः समन्ताद्यथा न जायते किञ्चिदल्पमपि न स्फुटति रज्जुसर्पवदविद्याकृतदृष्ट्या जायमानं येन प्रकारेण न जायते सर्वतोऽजमेव ब्रह्म भवति तथा तं प्रकारं शृण्वित्यर्थः । ।२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३

अजाति ब्रह्मकार्पण्यं वक्ष्यामीति प्रतिज्ञातं ।  
तत्सिद्ध्यर्थं हेतुं दृष्टान्तं च वक्ष्यामीत्याह-

आत्मा ह्याकाशवज्जीवैर्घटाकाशैरिवोदितः ।  
घटादिवच्च संघातैर्जातावेतन्निदर्शनं । ।माण्डूक्योपनिषत्कारिका \_३.३ । ।


\_\_\_\_\_\_\_\_\_\_

आगमशास्त्रभाष्य \_३.३  
आत्मा परो हि यस्मादाकाशवत्सूक्ष्मो निरवयवः सर्वगत आकाशवदुक्तो जीवैः क्षेत्रज्ञैर्घटाकाशैरिव घटाकाशतुल्य उदित उक्तः स एवाकाशसमः पर आत्मा ।

अथ वा घटाकाशैर्यथाकाश उदित उत्पन्नस्तथा परो जीवात्मभिरुत्पन्नः ।  
जीवात्मनां परस्मादात्मन उत्पत्तिर्या श्रूयते वेदान्तेषु सा महाकाशाद्घटाकाशोत्पत्तिसमा न परमार्थ इत्यभिप्रायः ।

तस्मादेवाकाशाद्घटादयः संघाता यथेत्पद्यन्त एवमाकाशस्थानीयात्परमात्मनः पृथिव्यादिभूतसंघाता आध्यात्मिकाश्च कार्यकरणलक्षणा रज्जुसर्पवद्विकल्पिता जायन्ते ।  
अत उच्यते घटादिवच्च संघातैरुदित इति ।  
यदा मन्दबुद्धिप्रतिपादयिषया श्रुत्यात्मनो जातिरुच्यते जीवादीनां तदा जातावुपगम्यमानायामेतन्निदर्शनं दृष्टान्तो यथोदिताकाशवदित्यादिः । ।३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४

घटादिषु प्रलीनेषु घटाकाशादयो यथा ।  
आकाशे संप्रलीयन्ते तद्वज्जीवा इहात्मनि । ।माण्डूक्योपनिषत्कारिका \_३.४
। ।


\_\_\_\_\_\_\_\_\_\_

आगमशास्त्रभाष्य \_३.४  
यथा घटाद्युत्पत्त्या घटाकाशाद्युत्पत्तिः; यथा वा घटादिप्रलये घटाकाशादिप्रलयस्तद्वद्देहादिसंघातोत्पत्त्या जीवोत्पत्तिस्तत्प्रलये च जीवानामिहात्मनि प्रलयो न स्वत इत्यर्थः । ।४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.५

सर्वदेहेष्वात्मैकत्व एकस्मिञ्जननमरणसुखादिमत्यात्मनि सर्वात्मनां तत्सम्बन्धः क्रियाफलसाङ्कर्यं च स्यादिति य आहुर्द्वैतिनस्तान्प्रतीदमुच्यते-

यथैकस्मिन्घाटाकाशे रजोधूमादिभिर्युते ।  
न सर्वे संप्रयुज्यन्ते तद्वज्जीवाः सुखादिभिः । ।माण्डूक्योपनिषत्कारिका \_३.५ । ।


\_\_\_\_\_\_\_\_\_\_

आगमशास्त्रभाष्य \_३.५  
यथैकस्मिन्घटाकाशे रजोधूमादिभिर्युते संयुक्ते न सर्वे घटाकाशादयस्तद्रजोधूमादिभिः संयुज्यन्ते तद्वज्जीवाः सुखादिभिः ।  
नन्वेक एवात्मा?  
बाढम्; ननु न श्रुतं त्वयाकाशवत्सर्वसंघातेष्वेक एवात्मेति?  
यद्येक एवात्मा तर्हि सर्वत्र सुखी दुःखी च स्यात्?  
न चेदं साख्यचोद्यं सम्भवति ।  
न हि सांख्य आत्मनः सुखदुःखादिमत्त्वमिच्छति बुद्धिसमवायाभ्युपगमात्सुखदुःखादीनां ।  
न चोपलब्धिस्वरूपस्यात्मनो भेदकल्पनायां प्रमाणमस्ति ।  
भेदाभावे प्रधानस्य पारार्थ्यानुपपत्तिरिति चेत्; न प्रधानकृतस्यार्थस्यात्मन्यसमवायात् ।  
यदि हि प्रधाकृतो बन्धो मोक्षो वार्थः पुरुषेषु भेदेन समवैति ततः प्रधानस्य पारार्थ्यमात्मैकत्वे नोपपद्यत इति युक्ता पुरुषभेदकल्पना ।  
न च साख्यैर्बन्धो मोक्षो वार्थः पुरुषसमवेतोऽभ्युपगम्यते ।  
निर्विशेषाश्च चेतनमात्रा आत्मानोऽभ्युपगम्यन्ते ।  
अतः पुरुषसत्तामात्रप्रयुक्तमेव प्रधानस्य पारार्थ्यं सिद्धं न तु पुरुषभेदप्रयुक्तमिति ।  
अतः पुरुषभेदकल्पनायां न प्रधानस्य पारार्थ्यं हेतुः ।

न चान्यत्पुरुषभेदकल्पनायां प्रमाणमस्ति साख्यानां ।  
परसत्तामात्रमेव चैतन्निमित्तीकृत्य स्वयं बध्यते मुच्यते च प्रधानं ।  
परश्चोपलब्धिमात्रसत्तास्वरूपेण प्रधानप्रवृत्तौ हेतुर्नकेनचिद्विशेषेणेति केवलमूढतयैव पुरुषभेदकल्पना वेदार्थपरित्यागश्च ।

ये त्वाहुर्वैशेषिकादय इच्छादय आत्मसमवायिन इति, तदप्यसत् ।  
स्मृतिहेतूनां संस्काराणामप्रदेशवत्यात्मन्यसमवायात् ।  
आत्ममनः संयोगाच्च स्मृत्युत्पत्तेः स्मृतिनियमानुपपत्ति ।  
युगपद्वा सर्वस्मृत्युत्पत्तिप्रसङ्गः ।

न च भिन्नजातीयानां स्पर्शादिहीनानामात्मनां मन आदिभिः संबन्धो युक्तः ।  
न च द्रव्याद्रूपादयो गुणाः कर्मसामान्यविशेषसमवाया वा भिन्नाः सन्ति परेषां ।  
यदि ह्यत्यन्तभिन्ना एव द्रव्यात्स्युरिच्छादयश्चात्मनस्तथा च सति द्रव्येण तेषां सम्बन्दानुपपत्तिः ।

अयुतसिद्धानां समवायलक्षणः सम्बन्धो न विरुध्यत इति चेत्, न ।  
इच्छादिभ्योऽनित्येभ्य आत्मनो नित्यस्य पूर्वसिद्धत्वान्नायुतसिद्धत्वोपपत्तिः ।  
आत्मनायुतसिद्धत्वे चेच्छादीनामात्मगतमहत्ववन्नित्यत्वप्रसङ्गः ।  
स चानिष्टः ।  
आत्मनोऽनिर्मोक्षप्रसङ्गात् ।

समवायस्य च द्रव्यादन्यत्वे सति द्रव्येण सम्बन्धान्तरं वाच्यं यथा
द्रव्यगुणयोः ।  
समवायो नित्यसम्बन्ध एवेति न वाच्यमिति चेत्तथा च समवायसम्बन्धवतां नित्यसम्बन्धप्रसङ्गात्पृथक्त्वानुपपत्ति ।  
अत्यन्तपृथक्त्वे च द्रव्यादीनां स्पर्शवदस्पर्शद्रव्ययोरिव षष्ट्यर्थानुपपत्तिः ।

इच्छाद्युपजनापायवद्गुणत्वे चात्मनोऽनित्यत्वप्रसङ्गः ।  
देहफलादिवत्सावयवत्वं विक्रियावत्वं च देहादिवदेवेति दोषावपरिहार्यौ ।  
यथा त्वाकाशस्याविद्याध्यारोपितरजोधूममलवत्वादिदोषवत्वं तथात्मनोऽविद्याध्यारोपितबुद्ध्याद्युपाधिकृतसुखदुःखादिदोषवत्वे बन्धमोक्षादयो व्यवहारिका न विरुध्यन्ते ।  
सर्ववादिभिरविद्याकृतव्यवहाराभ्युपगमात्परमार्थानभ्युपगमाच्च ।  
तस्मादात्मभेदपरिकल्पना वृथैव तार्किकैः क्रियत इति । ।५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.६

कथं पुनरात्मभेदनिमित्त इव व्यवहार एकस्मिन्नात्मन्यविद्याकृत उपपद्यत इति, उच्यते-


रूपकार्यसमाख्याश्च भिद्यन्ते तत्र तत्र वै ।  
आकाशस्य न भेदोऽस्ति तद्वज्जीवेषु निर्णयः । ।माण्डूक्योपनिषत्कारिका \_३.६ । ।


\_\_\_\_\_\_\_\_\_\_

आगमशास्त्रभाष्य \_३.६  
यथेहाकाश एकस्मिन्घटकरकापवरकाद्याकाशानामल्पत्वमहत्वादिरूपाणि भिद्यन्ते तथा कार्यमुदकाहरणधारणशयनादिसमाख्याश्च घटाकाशकरकाकाश इत्याद्यास्तत्कृताश्च भिन्ना दृश्यन्ते ।  
तत्र तत्र वै व्यवहारविषय इत्यर्थः ।  
सर्वोऽयमाकाशो रूपादिभेदकृतो व्यवहारो न परमार्थ एव ।  
परमार्थतस्त्वाकाशस्य न भेदोस्ति ।  
न चाकाशभेदनिमित्तो व्यवहारोऽस्त्यन्तरेण परोपाधिकृतं द्वारं ।  
यथैतत्तद्वेद्दहोपाधिभेदकृतेषु जीवेषु घटाकाशस्थानीयेष्वात्मसु
निरूपणात्कृतो बुद्धिमद्भिर्निर्णयो निश्चय इत्यर्थः । ।६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका३.७

ननु तत्र परमार्थकृत एव घटाकाशादिषु रूपकार्यादिभेदव्यवहार इति? नैतदस्ति, यस्मात्


नाकाशस्य घटाकाशो विकारावयवौ यथा ।  
नैवात्मनः सदा जीवो विकारावयवौ तथा । ।माण्डूक्योपनिषत्कारिका \_३.७ । ।


\_\_\_\_\_\_\_\_\_\_

आगमशास्त्रभाष्य \_३.७  
परमार्थाकाशस्य घटाकाशो न विकारः; यथा सुवर्णस्य रुचकादिर्यथा वापां फेनबुद्बुदहिमादिः; नाप्यवयवो यथा वृक्षस्य शाखादिः ।  
न तथा०काशस्य घटाकाशो विकारावयवौ यथा तथा नैवात्मनः परस्य परमार्थसतो महाकाशस्थानीयस्य घटाकाशस्थानीयो जीवः सदा सर्वदा यथोक्तदृष्टान्तवन्न विकारो नाप्यवयवः ।  
अत आत्मभेदकृतो व्यवहारो मृषैवेत्यर्थः । ।७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.८

यस्माद्यथा घटाकाशादिभेदबुद्धिनिबन्धनो रूपकार्यादिभेदव्यवहारस्तथा देहोबाधिजीवभेदकृतो जन्ममरणादिव्यवहारः ।  
तस्मात्तत्कृतमेव क्लेशकर्मफलमलवत्वमात्मनो न परमार्थत इत्येतमर्थं दृष्टान्तेन प्रतिपिपादयिषन्नाह-


यथा भवति बालानां गगनं मलिनं मलैः ।  
तथा भवत्यबुद्धानां आत्मापि मलिनो मलैः । ।माण्डूक्योपनिषत्कारिका \_३.८
। ।


\_\_\_\_\_\_\_\_\_\_

आगमशास्त्रभाष्य \_३.८  
यथा भवति लोके बालानामविवेकिनां गगनमाकाशं घनरजोधूमादिमलार्मलिनं मलवन्न गगनं मलवद्याथात्म्यविवेकिनाम्, तथा भवत्यात्मा परोऽपि यो विज्ञाता प्रत्यक्क्लेशकर्मफलमलैर्मलिनोऽबुद्धानां प्रत्यगात्मविवकेरहितानां नात्मविवेकवतां ।  
नह्यूषरदेशस्तृड्वत्प्राण्यध्यारोपितोदकफेनतरङ्गादिमांस्तथा नात्माबुधारोपितक्लेशादिमलैर्मलिनो भवतीत्यर्थः । ।८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.९

पुनरप्युक्तमेवार्थं प्रपञ्चयति-


मरणे संभवे चैव गत्यागमनयोरपि ।  
स्थितौ सर्वशरीरेषु आकाशेनाविलक्षणः । ।माण्डूक्योपनिषत्कारिका \_३.९ । ।


\_\_\_\_\_\_\_\_\_\_

आगमशास्त्रभाष्य \_३.९  
घटाकाशजन्मनाशगमनागमनस्थितिवत्सर्वशरीरेष्वात्मनो जन्ममरणादिराकाशेनाविलक्षणः प्रत्येतव्य इत्यर्थः । ।९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१०

संघाताः स्वप्नवत्सर्वे आत्ममायाविसर्जिताः ।  
आधिक्ये सर्वसाम्ये वा नोपपत्तिर्हि विद्यते । ।माण्डूक्योपनिषत्कारिका \_३.१० । ।


\_\_\_\_\_\_\_\_\_\_

आगमशास्त्रभाष्य \_३.१०  
घटादिस्थानीयास्तु देहादिसंघाताः स्वप्नदृश्यदेहादिवन्मायाविकृतदेहादिवच्चात्ममायाविसर्जिताः; आत्मनो मायाविद्या तया प्रत्युपस्थापिता न परमार्थतः सन्तीत्यर्थः ।  
यद्याधिक्यमधिकभावस्तिर्ग्देहाद्यपेक्षया देवादिकार्यकरणसंघातानां यदि वा सर्वेषां समतैव नैषामुपपत्तिः सम्भवः सद्भाप्रतिपादको हेतुर्विद्यते नास्ति, हि यस्मात्तस्मादविद्याकृता एव न परमार्थतः सन्तीत्यर्थः । ।१० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.११  
उत्पत्त्यादिवर्जितस्याद्वयस्यात्मतत्वस्य श्रुतिप्रमाणकत्वप्रदर्शनार्थं वाक्यान्युपन्यस्यन्ते-


रसादयो हि ये कोशा व्याख्यातास्तैत्तिरीयके ।  
तेषां आत्मा परो जीवः खं यथा संप्रकाशितः । ।माण्डूक्योपनिषत्कारिका \_३.११ । ।


\_\_\_\_\_\_\_\_\_\_

आगमशास्त्रभाष्य \_३.११  
रसादयोऽन्नरसमयः प्राणमय इत्येवमादयः कोशा इव कोशा अस्यादेरिवोत्तरोत्तरस्यापेक्षया बहिर्भावात्पूर्वपूर्वस्य व्याख्याता विस्पष्टमाख्यातास्तैत्तिरीयके तैत्तिरीयकशाखोपनिषद्वल्ल्यां तेषां कोशानामात्मा येनात्मना पञ्चापि कोशा आत्मवन्तोऽन्तरतमेन, स हि सर्वेषां जीवननिमित्तत्वाज्जीवः ।  
कोऽसावित्याह-पर एवात्मा यः पूर्वम्"सत्यं ज्ञानमनन्तं ब्रह्म"(तै.उ.२ । १) इति प्रकृतः ।  
यस्मादात्मनः स्पप्नमायादिवदाकाशादिक्रमेण रसादयः कोशलक्षणाः संघाता आत्ममायाविसर्जिता इत्युक्तं ।  
स आत्मास्माभिर्यथा खं तथेति संप्रकाशितः"आत्मा ह्याकाशवत्"(अद्वैत.३) इत्यादिश्लौकैः ।  
न तार्किकपरिकल्पितात्मवत्पुरुषबुद्धिप्रमाणगम्य इत्यभिप्रायः । ।११ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१२

द्वयोर्द्वयोर्मधुज्ञाने परं ब्रह्म प्रकाशितं ।  
पृथिव्यामुदरे चैव यथाकाशः प्रकाशितः । ।माण्डूक्योपनिषत्कारिका \_३.१२ । ।


\_\_\_\_\_\_\_\_\_\_

आगमशास्त्रभाष्य \_३.१२  
किं चाधिदैवमध्यात्मं च तेजोमयोऽमृतमयः पुरुषः पृथिव्याद्यन्तर्गतो यो विज्ञाता पर एवात्मा ब्रह्म सर्वमिति द्वयोर्द्वयोराद्वैतक्षयात्परं ब्रह्म प्रकाशितं ।  
क्वेत्याह- ब्रह्मविद्याख्यं मध्वमृतममृतत्वं मोदनहेतुत्वाद्विज्ञायते यस्मिन्निति मधुज्ञानं मधुब्राह्मणं तस्मिन्नित्यर्थः ।  
किमिवेत्याह-पृथिव्यामुदरे चैव यथैक आकाशोऽनुमानेन प्रकाशितो लोके तद्वदित्यर्थः । ।१२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१३  
जीवात्मनोरनन्यत्वं अभेदेन प्रशस्यते ।  
नानात्वं निन्द्यते यच्च तदेवं हि समञ्जसं । ।माण्डूक्योपनिषत्कारिका \_३.१३ । ।


\_\_\_\_\_\_\_\_\_\_

आगमशास्त्रभाष्य \_३.१३  
यद्युक्तितः श्रुतितश्च निर्धारितं जीवस्य परस्य चात्मनो जीवात्मनोरन्यत्वमभेदेन प्रशस्यते स्तूयतेशास्त्रेण व्यासादिभिश्च ।  
यच्च सर्वप्राणिसाधारणं स्वाबाविकं शास्त्रबहिष्कृतैः कुतार्किकैर्विरचितं नानात्वदर्शनं निन्द्यते"न तु तद्द्वीतीयमस्ति"(बृ.उ.४ । ३ । २३) "द्वितीयाद्वै भयं भवति"(बृ.उ.१ । ४ । २) "उदरमन्तरं कुरुते, अत तस्य भयं भवति"(तै.उ.२ । ७ । १) "इदं सर्वं यदयमात्मा"(बृ.उ.२ । ४ । ६, ४ । ५
। ७) "मृत्योः स मृत्युमाप्नोति य इह नानेव पश्यति"(क.उ.२ । १ । १०) इत्यादिवाक्यैश्चान्यैश्च ब्रह्मविद्भिः ।  
यच्चैतत्तदेवं हि समञ्जसमृज्ववबोधं न्याय्यमित्यर्थः ।  
यास्तु तार्किकपरिकल्पिताः कुदृष्टयस्ता अनृज्व्यो निरूप्यमाणा न घटनां प्राञ्चन्तीत्यभिप्रायः । ।१३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१४

जीवात्मनोः पृथक्त्वं यत्प्रागुत्पत्तेः प्रकीर्तितं ।  
भविष्यद्वृत्या गौणं तन्मुख्यत्वं हि न युज्यते । ।माण्डूक्योपनिषत्कारिका \_३.१४ । ।


\_\_\_\_\_\_\_\_\_\_

आगमशास्त्रभाष्य \_३.१४  
ननु श्रुत्यापि जीवपरमात्मनोः पृथक्त्वं यत्प्रागुत्पत्तेरुत्पत्यर्थोपनिषद्वाक्येभ्यः पूर्वं प्रकीर्तितं कर्मकाण्डेऽनेकशः कामभेदत इदङ्कामोऽदःकाम इति; परश्च"स दाधार पृथिवीं द्याम्"(ऋ.सं.१० । १२ । १) इत्यादिमन्त्रवर्णैः; तत्र कथं कर्मज्ञानकाण्डवाक्यविरोधे ज्ञानकाण्डवाक्यार्थस्यैवैकत्वस्य सामञ्जस्यमवधार्यत इति?

अत्रोच्यते-"यतो वे९मानि भूतानि जायन्ते"(तै.उ.३ । १) "यथाग्नेः क्षुद्रा विस्फुलिङ्गाः"(बृ.उ.२ । १ । १०) "तस्माद्वै९तस्मादात्मन आकाशः संभूतः"(तै.उ.२ । १ । २) "तदैक्षत"(छा.उ.६ । २ । ३) "तत्तेजोसृजत"(छा.उ.६ । २ । ३) इत्याद्युत्पत्त्यर्थोपनिषद्वाक्येभ्यः प्राक्पृथक्त्वं कर्मकाण्डे प्रकीर्तितिं यत्तन्न परमार्थं ।  
किं तर्हि? गौणं महाकाशघटाकाशादिभेदवत् ।  
यथौदनं पचतीति भविष्यद्वृत्त्या यद्वत् ।  
न हि भेदवाक्यानां कदाचिदपि मुख्यभेदार्थत्वमुपपद्यते ।  
स्वाभाविकाविद्यावत्प्राणिभेददृष्ट्यनुवादित्वादात्मभेदवाक्यानां ।

इव चोपानिषत्सूत्पत्तिप्रलयादिवाक्यैर्जीवपरमात्मनोरेकत्वमेव प्रतिपिपादयिषितम्"तत्त्वमसि" (छा.उ.६ । ८ -१६)"अन्योऽसावन्योऽहमस्मीति न स वेद"(बृ.उ.१ । ४ । १०) इत्यादिभिः ।  
अत उपनिषत्स्वेकत्वं श्रुत्या प्रतिपादयिषितं भविष्यतीति भाविनीमेकवृत्तिमाश्रित्य लोके भेददृष्ट्यनुवादो गौण एवेत्यभिप्रायः ।

अथ वा"तदैक्षत" (छा.उ.६ । २ । ३) "तत्तोजोऽसृजत"(छा.उ.६ । २ । ३) इत्याद्युत्पत्तेः प्राक्"एकमेवाद्वितीयम्"(छा.उ.६ । २ । २) इत्येकत्वं प्रकीर्तितं ।  
तदेव च"तत्सत्यं स आत्मा तत्त्वमसि"(छा.उ.६ । ८ -१६) इत्येकत्वं भविष्यतीति तां भविष्यद्वृत्तिपेक्ष्य यज्जीवात्मनोः पृथक्त्वं यत्र क्वचिद्वाक्ये गम्यमानं तद्गौणम्, यथोदनं पचतीति तद्वत् । ।१४ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१५

ननु यद्युत्पत्तेः प्रागजं सर्वमेकमेवाद्वितीयं तथाप्युत्पत्तेरूर्ध्वं जातमिदं सर्वं जीवाश्च भिन्ना इति, मैवम्; अन्यार्थत्वादुत्पत्तिश्रुतीनां
।  
पूर्वमपि परिहृत्य एवायं दोषः स्वप्नवदात्ममायाविसर्जिताः संघाता घटाकाशोत्पत्तिभेदादिवज्जीवानामुत्पत्तिभेदादिरिति ।  
इत एवोत्पत्तिभेदादिश्रुतिभ्य आकृष्ये७ह पुनरुत्पत्तिश्रुतीनामैदंपर्यप्रतिपिपादयिषयोपन्यासः-


मृल्लोहविस्फुलिङ्गाद्यैः सृष्टिर्या चोदितान्यथा ।  
उपायः सोऽवताराय नास्ति भेदः कथञ्चन । ।माण्डूक्योपनिषत्कारिका \_३.१५ । ।


\_\_\_\_\_\_\_\_\_\_

आगमशास्त्रभाष्य \_३.१५  
मृल्लोकविस्फुलिङ्गादिदृष्टान्तोपन्यासैः सृष्टिर्या चोदिता प्रकाशितान्यथान्यथा च स सर्वः सृष्टिप्रकारो जीवपरमात्मैकत्वबुद्ध्यवतारयोपायोऽस्माकं ।  
यथा प्राणसंवादे वागाद्यासुरपाप्मवेधाद्याख्यायिका कल्पिता प्राणवैशिष्ट्यबोधावताराय ।  
तदप्यसिद्धमिति चेत् ।  
न; शाखाभेदेष्वन्यथान्यथा च प्राणादिसंवादश्रवणात् ।  
यदि हि संवादः परमार्थ एवाभूदेकरूप एव संवादः सर्वशाखास्वश्रोष्यत विरुद्धानेकप्रकारेण नाश्रोष्यत ।  
श्रूयते तु; तस्मान्न तादर्थ्यं संवादश्रुतीनां ।  
तथोत्पत्तिवाक्यानि प्रत्येतव्यानि ।  
कल्पसर्गभेदात्संवादश्रुतीनामुत्पत्तिश्रुतीनां च प्रतिसर्गमन्यथात्वमिति चेत्?  
न; निष्प्रयोजनत्वाद्यथोक्तबुद्ध्यवतारप्रयोजनव्यतिरेकेण ।  
न ह्यन्यप्रयोजनवत्त्वं संवादोत्पत्तिश्रुतीनां शक्यं कल्पयितुं ।  
तथात्वप्रतिपत्तये ध्यानार्थमिति चेन्न; कलहोत्पत्तिप्रलयानां प्रतिपत्तेरनिष्टत्वात् ।  
तस्मादुत्पत्त्यादिश्रुतय आत्मैकत्वबुद्ध्यवतारायैव नान्यार्थाः कल्पयितुं युक्ताः ।  
अतो नास्त्युत्पत्त्यादिकृतो भेदः कथञ्चन । ।१५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१६

यदि पर एवात्मा नित्यशुद्धबुद्धमुक्तस्वभाव एकः परमार्थः सन्"एकमेवाद्वितीयम्" (छा.उ.६ । २ । २) इत्यादिश्रुतिभ्योऽसदन्यत्किमर्थेयमुपासनोपदिष्टा"आत्मा वा९रे द्रष्टव्यः"(बृ.उ.२ । ४ । ५) "य आत्मापहतपाप्मा"(छा.उ.८ । ७ । १,३) "स क्रतुं कुर्वीत"(छा.उ.३ । १४ । १) "आत्मेत्येवोपासीत"(बृ.उ.१ । ४ । ७) इत्यादिश्रुतिभ्यः, कर्माणि चाग्निहोत्रादीनि?  
शृणु तत्र कारणम्-


आश्रमास्त्रिविधा हीनमध्यमोत्कृष्टदृष्टयः ।  
उपासनोपदिष्टेयं तदर्थं अनुकम्पया । ।माण्डूक्योपनिषत्कारिका \_३.१६ । ।


\_\_\_\_\_\_\_\_\_\_

आगमशास्त्रभाष्य \_३.१६  
उपासनोपदिष्टेयं तदर्थं मन्दमध्यमदृष्ट्याश्रमाद्यर्थं कर्माणि च, न चात्मैक एवाद्वितीय इति निश्चितोत्तमदृष्ट्यर्थं दयालुना वेदेनानुकम्पया सन्मार्गगाः सन्तः कथमिमामुत्तमामेकत्वदृष्टिं प्राप्नुयुरिति ।  
"यन्मनसा न मनुते येनाहुर्मनो मतं ।  
तदेव ब्र्हम त्वं विद्धि नेदं यदिदमुपासते"(के.उ.१ । ४) "तत्त्वमसि"(छा.उ.६ । ८ -१६)"आत्मैवेदं सर्वम्"(छा.उ.७ । २५ । ३) इत्यादिश्रुतिभ्यः । ।१६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१७

शास्त्रोपपत्तिभ्यामवधारितत्वादद्वयात्मदर्शनं सम्यग्दर्शनं तद्बाह्यत्वान्मिथ्यादर्शनमन्यत् ।  
इतश्च मिथ्यादर्थनं द्वैतीनां रागद्वेषादिदोषास्पदत्वात् ।  
कथम्?


स्वसिद्धान्तव्यवस्थासु द्वैतिनो निश्चिता दृढं ।  
परस्परं विरुध्यन्ते तैरयं न विरुध्यते । ।माण्डूक्योपनिषत्कारिका \_३.१७
। ।


\_\_\_\_\_\_\_\_\_\_

आगमशास्त्रभाष्य \_३.१७  
स्वसिद्धान्तव्यवस्थासु स्वसिद्धान्तरचनानियमेषु कपिलकणादबुद्धर्हतादिदृष्ट्यनुसारिणो द्वैतिनो निश्चिताः ।  
एवमेवैष परमार्थो नान्यथेति तत्र तत्रानुरक्ताः प्रतिपक्षं चात्मनः पश्यन्तस्तं द्विषन्त इत्येवं रागद्वेषोपेताः स्वसिद्धान्तदर्शननिमित्तं एव परस्परमन्योन्यं विरुध्यन्ते ।

तैरन्योन्यविरोधिभिरस्मदीयोऽयं वैदिकः सर्वानन्यत्वादात्मैकत्वदर्शनपक्षो न विरुध्यते यथा स्वहस्तपादादिभिः ।  
एवं रागद्वेषादिदोषानास्पदात्मैकत्वबुद्धिरेव सम्यग्दर्शनमित्यभिप्रायः । ।१७ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१८

केन हेतुना तैर्न विरुध्यत इत्युच्यते-


अद्वैतं परमार्थो हि द्वैतं तद्भेद उच्यते ।  
तेषां उभयथा द्वैतं तेनायं न विरुद्ध्यते । ।माण्डूक्योपनिषत्कारिका \_३.१८ । ।


\_\_\_\_\_\_\_\_\_\_

आगमशास्त्रभाष्य \_३.१८  
अद्वैतं परमार्थो हि यस्मादद्वैतं नानात्वं तस्याद्वैतस्य भेदस्तद्भेदस्तस्य कार्यमित्यर्थः ।  
"एकमेवाद्वितीयम्"(छा.उ.६ । २ । २) "तत्तेजोऽसृजत"(छा.उ.६ । २ । ३) इति श्रुतेरूपपत्तेश्च स्वचित्तस्पन्दनाभावे समाधौ मूर्छायां सुषुप्तौ चाभावात् ।  
अतस्तद्भेद उच्यते द्वैतं ।

द्वैतिनां तु तेषां परमार्थतश्चापरमार्थतश्चोभयथापि द्वैतमेव ।  
यदि च तेषां भ्रान्तानां द्वैतदृष्टिरस्माकमद्वैतदृष्टिरभ्रान्तानाम्, तेनायं हेतुनास्मत्पक्षे न विरुध्यते तैः ।  
"इन्द्रो मायाभिः षुरुरूप ईयते" (बृ.उ.२ । ५ । ११) "न तु तद्द्वितीयमस्ति"(बृ.उ.४ । ३ । २३) इति श्रुतेः ।

यथा मत्तगजारूढ उन्मत्तं भूमिष्ठं प्रति गजारूढोहं गजं वाहय मां प्रतीति ब्रुवाणमपि तं प्रति न वाहयत्यविरोधबुद्ध्या तद्वत् ।  
ततः परमार्थतो ब्रह्मविदात्मैव द्वैतिनां ।  
तेनायं हेतुनास्मत्पक्षो न विरुद्ध्यते तैः । ।२८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.१९

द्वैतमद्वैतभेद इत्युक्ते द्वैतमप्यद्वैतवत्परमार्थसदिति स्यात्कस्यचिदाशङ्केत्यत आह-


मायया भिद्यते ह्येतन्नान्यथाजं कथञ्चन ।  
तत्त्वतो भिद्यमाने हि मर्त्यतां अमृतं व्रजेत् । ।माण्डूक्योपनिषत्कारिका \_३.१९ । ।


\_\_\_\_\_\_\_\_\_\_

आगमशास्त्रभाष्य \_३.१९  
यत्परमार्थसदद्वैतं मायया भिद्यते ह्येतचैमिरिकानेकचन्द्रवद्रज्जुः सर्पधारादिभिर्भेदैरिव न परमार्थतो निरवयवत्वादात्मनः ।  
सावयवं ह्यवयवान्यथात्वेन भिद्यते ।  
यथा मृद्घटादिभेदैः ।  
तस्मान्निरवयवमजं नान्पथा कथञ्चन केनचिदपि प्रकारेण न भिद्यत इत्यभिप्रायः
।

तत्त्वतो भिद्यमाने ह्यमृतमजमद्वयं स्वभावतः सन्मर्त्यतां व्रजेत्; यथाग्निः शीततां ।  
तच्चानिष्टं स्वभाववैपरीत्यगमनम्, सर्वप्रमाणविरोधात् ।  
अजमव्ययमात्मतत्त्वं माययैव भिद्यते न परमार्थतः ।  
तस्मान्न परमार्थसदद्वैतं । ।१९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२०


अजातस्यैव भावस्य जातिं इच्छन्ति वादिनः ।  
अजातो ह्यमृतो भावो मर्त्यतां कथं एष्यति । ।माण्डूक्योपनिषत्कारिका \_३.२० । ।


\_\_\_\_\_\_\_\_\_\_

आगमशास्त्रभाष्य \_३.२०

ये तु पुनः केचिदुपनिषद्व्याख्यातारो ब्रह्मवादिनो वावदूका अजातस्यैवात्मतत्त्वस्य अमृतस्य स्वभावतो जातिं उत्पत्तिमिच्छन्ति परमार्थत एव तेषां जातं चेत्तदेव मर्त्यतामेष्यत्यवश्यं ।  
स चाजातो ह्यमृतो भावः स्वभावतः सन्नात्मा कथं मर्त्यतामेष्यति? न कथञ्चन मर्त्यत्वं स्वभाववैपरीत्यमेष्यतीत्यर्थः । ।२० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२१

यस्मात्-


न भवत्यमृतं मर्त्यं न मर्त्यं अमृतं तथा ।  
प्रकृतेरन्यथाभावो न कथञ्चिद्भविष्यति । ।माण्डूक्योपनिषत्कारिका \_३.२१
। ।


\_\_\_\_\_\_\_\_\_\_

आगमशास्त्रभाष्य \_३.२१

न भवत्यमृतं लोकेनापि मर्त्यममृतं तथा ।  
ततः प्रकृतेः स्वभावस्यान्यथाभावः स्वतः प्रच्युतिर्न कथञ्चिद्भविष्यति, अग्नेरिवौष्ण्यस्य । ।२१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२२

स्वभावेनामृतो यस्य भावो गच्छति मर्त्यतां ।  
कृतकेनामृतस्तस्य कथं स्थास्यति निश्चलः । ।माण्डूक्योपनिषत्कारिका \_३.२२ । ।


\_\_\_\_\_\_\_\_\_\_

आगमशास्त्रभाष्य \_३.२२

यस्य पुनर्वादिनः स्वभावेना७मृतो भावो मर्त्यतां गच्छति परमार्थतो जायते तस्य प्रागुत्पत्तेः स भावः स्वभावतोऽमृत इति प्रतिज्ञा मृषैव ।  
कथं तर्हि कृतकेनामृतस्तस्य भावः? कृतकेनामृतः स कथं स्थास्यति निश्चलोऽमृतस्वभावस्तथा न कथञ्चित्स्थास्यत्यात्मजातिवादिनः सर्वदाजं नाम नास्त्येव; सर्वमेतन्मर्त्यं ।  
अतोऽनिर्मोक्षप्रसङ्ग इत्यभिप्रायः । ।२२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२३

नन्वजातिवादिनः सृष्टिप्रतिपादिका श्रुतिर्न संगच्छते प्रामाण्यम्?  
बाढं विद्यते सृष्टिप्रतिपादिका श्रुतिः; सा त्वन्यपरा ।  
उपायः स अवतारायेत्यवोचाम ।  
इदानीमुक्तेऽपि परिहारे पुनश्चोद्यपरिहारौ विवक्षितार्थं प्रति सृष्टिश्रुत्यक्षराणामानुलोम्यविरोधाशङ्कामात्रपरिहारार्थौ-


भूततोऽभूततो वापि सृज्यमाने समा श्रुतिः ।  
निश्चितं युक्तियुक्तं च यत्तद्भवति नेतरत् । ।माण्डूक्योपनिषत्कारिका \_३.२३ । ।


\_\_\_\_\_\_\_\_\_\_

आगमशास्त्रभाष्य \_३.२३  
भूततः परमार्थतः सृज्यमाने वस्तुन्यभूततो मायया वा मायाविनेव सृज्यमाने वस्तुनि समा तुल्या सृष्टिश्रुतिः ।  
ननु गौणमुख्ययोर्मुख्ये शब्दार्थप्रतपत्तिर्युक्ता ।  
न, अन्यथा सृष्टेरप्रसिद्धत्वान्निष्प्रयोजनत्वाच्चेत्यवोचाम ।  
अविद्यासृष्टविषयैव सर्वा गौणी मुख्या च सृष्टिर्न परमार्थतः"सबाह्याभ्यन्तरो ह्यजः"(मु.उ.२ । १ । २) इति श्रुतेः ।

तस्माच्छ्रुत्या निश्चितं यदेकमेवाद्वितीयमजममृतमिति युक्तियुक्तं च युक्त्या च सम्पन्नं तदेवेत्यवोचाम पूर्वैर्ग्रन्थैः ।  
तदेव श्रुत्यर्थो भवति नेतरत्कदाचिदपि । ।२३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२४

कथं श्रुतुनिश्चयः? इत्याह-


नेह नानेति चाम्नायादिन्द्रो मायाभिरित्यपि ।  
अजायमानो बहुधा मायया जायते तु सः । ।माण्डूक्योपनिषत्कारिका \_३.२४ । ।


\_\_\_\_\_\_\_\_\_\_

आगमशास्त्रभाष्य \_३.२४  
यदि हि भूतत एव सृष्टिः स्यात्ततः सत्यमेव नाना वस्त्विति तदभावप्रदर्शनार्थमाम्नायो न स्यात् ।  
अस्ति च"नेह नानास्ति किञ्चन"(क.उ.२ । १ । ११) इत्यादिराम्नायो द्वैतभावप्रतिषेधार्थः ।  
तस्मादात्मैकत्वप्रतिपत्यर्था कल्पिता सृष्टिरभूतैव प्राणसंवादवत् ।  
"इन्द्रो मायाभिः" (बृ.उ.३ । ५ । १९) इत्यभूतार्थप्रतिपादकेन मायाशब्देन व्यपदेशात् ।  
ननु प्रज्ञावचनो मायाशब्दः ।  
सत्यम्; इन्द्रियप्रज्ञाया अवद्यामयत्वेन मायात्वभ्युपगमाददोषः ।  
मायाभिरिन्द्रियप्रज्ञाभिरविद्यारूपाभिरित्यर्थः"अजायमानो बहुधा विजायते"इति श्रुतेः, तस्मान्माययैव जायते तु स ।  
तु शब्दोऽवधारणार्थः- माययैवेति ।  
न ह्यजायमानत्वं बहुधा जन्मचैकत्र सम्भवति, अग्नाविव शैत्यमोष्ण्यं च ।  
फलवत्वाच्चात्मैकत्वदर्शनमेव श्रुतिनिश्चितोर्ऽथः"तत्र को मोहः कः शोक एकत्वमनुपश्यतः"(ई.उ.७) इत्यादिमन्त्रवर्णात्;"मृत्योः स मृत्युमाप्नोति"(क.उ.२ । १ । १०) इति निन्दितत्वाच्च सृष्ट्यादिभेददृष्टेः । ।२४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२५

संभूतेरपवादाच्च संभवः प्रतिषिध्यते ।  
को न्वेनं जनयेदिति कारणं प्रतिषिध्यते । ।माण्डूक्योपनिषत्कारिका \_३.२५
। ।


\_\_\_\_\_\_\_\_\_\_

आगमशास्त्रभाष्य \_३.२५  
"अन्धं तमः प्रविशति ये सम्भूतिमुपासते"(ई.उ.१२) इति संभूतेरुपास्यत्वापवादात्संभवः प्रतिषिध्यते ।  
न हि परमार्थतः संभूतायां संभूतौ तदपवाद उपपद्यते ।

ननु विनाशेन संभूतेः समुच्चयविध्यर्थः संभूत्यपवादः ।  
यथा"अन्धं तमः प्रविशन्ति येऽविद्यामुपासते"(ई.उ.९) इति ।

सत्यमेव देवतादर्शनस्य संभूतिविषयस्य विनाशशब्दवाच्यस्य कर्मणः समुच्चयविधानार्थः संभूत्यपवादः ।

तथापि विनाशाख्यस्य कर्मणः स्वाभाविकाज्ञानप्रवृत्तिरूपस्य मृत्योरतितरणार्थत्वं ।  
एवं ह्येषणाद्वयरूपान्मृत्योरशुद्धेर्वियुक्तः पुरुषः संस्कृतः स्यादतो मृत्योरतितरणार्थादेवतादर्शनकर्मसमुच्चयलक्षणा ह्यविद्या ।

एवमेव एषणालक्षणाविद्याया मृत्योरतितीर्णस्य विरक्तस्योपनिषच्छास्त्रार्थालोचनपरस्य नान्तरीयकी परमात्मैकत्वविद्योत्पत्तिरिति पूर्वभाविनीमविद्यामपेक्ष्य पश्चाद्भाविनी ब्रह्मविद्यामृतत्वसाधनैकेन पुरुषेण सम्बध्यमानाविद्यया समुच्चीयत इत्युच्यते ।  
अतोऽन्यार्थत्वादमृतत्वसाधनं ब्रह्मविद्यामपोक्ष्य निन्दार्थं एव भवति संभूत्यपवादः ।  
यद्यप्यशुद्धिवियोगहेतुरतन्निष्ठत्वात् ।  
अत एव संभूतेरपवादात्संभूतेरापेक्षिकमेव सत्त्वमिति परमार्थसदात्मैकत्वमपेक्ष्य अमृताख्यः संभवः प्रतिषिध्यते ।

एवं मायानिर्मितस्यैव जीवस्याविद्यया प्रत्युपस्थापितस्याविद्यानाशे स्वभावरूपत्वात्परमार्थतः को न्वेनं जनयेत् ।  
न हि रज्ज्वामविद्यारोपितं सर्पं पुनर्विवेकतो नष्टं जनयेत्कश्चित् ।  
तथा न कश्चिदेनं जनयेदिति को न्वित्याक्षेपार्थत्वात्कारणं प्रितषिध्यते
।  
अविद्योद्भूतस्य नष्टस्य जनयितृकारणं न किञ्चिदस्तीत्यभिप्रायः"नायं कुतश्चिन्न बभूव कश्चित्"(क.उ.१ । २ । १८) इति श्रुतेः । ।२५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२६


स एष नेति नेतीति व्याख्यातं निह्नुते यतः ।  
सर्वं अग्राह्यभावेन हेतुनाजं प्रकाशते । ।माण्डूक्योपनिषत्कारिका \_३.२६
। ।


\_\_\_\_\_\_\_\_\_\_

आगमशास्त्रभाष्य \_३.२६  
सर्वविशेषप्रतिषेधेन"अथात आदेशो नेति नेति"(बृ.उ.२ । ३ । ६) इति प्रतिपादितस्यात्मनो दुर्बोध्यत्वं मन्यमाना श्रुतिः पुनः पुनरुपायान्तरत्वेन तस्यैव प्रतिपिपादयिषया यद्व्याख्यातं तत्सर्वं निह्नते, ग्राह्यं जनिमद्बुद्धिविषयमपलपति ।  
अर्थात्"स एष नेति नेति"(बृ.उ.३ । १ । २६) इत्यात्मनोऽदृश्यतां दर्शयन्ती श्रुतिः

उपायस्योपेयनिष्ठतामजानत उपायत्वेन व्याख्यातस्योपेयवद्ग्राह्यता मा भूदित्यग्राह्यभावेन हेतुना कारणेन निह्नुत इत्यर्थः ।  
ततश्चैवमुपायस्योपेयनिष्ठतामेव जानत उपेयस्य च नित्यैकरूपत्वमिति तस्यसबाह्याभ्यन्तरमजमात्मतत्त्वं प्रकाशते स्वयमेव । ।२६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२७

एवं हि श्रुतिवाक्यशतैः सबाह्याभ्यन्तरमजमात्मतत्त्वमद्वयं न ततोऽन्यदस्तीति निश्चितमेतत् ।  
युक्त्या चा७धुनैतदेव पुनर्निर्धार्यत इत्याह-


सतो हि मायया जन्म युज्यते न तु तत्त्वतः ।  
तत्त्वतो जायते यस्य जातं तस्य हि जायते । ।माण्डूक्योपनिषत्कारिका \_३.२७ । ।


\_\_\_\_\_\_\_\_\_\_

आगमशास्त्रभाष्य \_३.२७  
तत्रैतत्स्यात्सदाग्राह्यमेव चेदसदेवात्मतत्त्वमिति ।  
तन्न, कार्यग्रहणात् ।  
यथा सतो मायाविनो मायया जन्म कार्यं ।  
एवं जगतो जन्म कार्यं गृह्यमाणं मायाविनमिव परमार्थसन्तं आत्मानं जगज्जन्ममायास्पदं अवगमयति ।  
यस्मात्सतो हि विद्यमानात्कारणान्मायानिर्मितस्य हस्त्यादिकार्यस्येव जगज्जन्म युज्यते नासतः कारणात् ।  
न तु तत्त्वत एवात्मनो जन्म युज्यते ।

अथ वा सतो विद्यमानस्य वस्तुनो रज्ज्वादेः सर्पादिवन्मायया जन्म युज्यते न तु तत्त्वतो यथा तथाग्राह्यस्यापि सत एवात्मनो रज्जुसर्पवज्जगद्रूपेण मायया जन्म युज्यते ।  
न तु तत्त्वत एवाजस्यात्मनो जन्म ।

यस्य पुनः परमार्थसदजमात्मतत्त्वं जगद्रूपेण जायते वादिनो नहि तस्याजं जायत इति शक्यं वक्तुं विरोधात् ।  
ततस्तस्यार्थाज्जातं जायत इत्यापन्नं ततश्चानवस्था जाताज्जायमानत्वेन ।  
तस्मादजमेकमेवात्मतत्त्वमिति सिद्धं । ।२७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२८

असतो मायया जन्म तत्त्वतो नैव युज्यते ।  
वन्ध्यापुत्रो न तत्त्वेन मायया वापि जायते । ।माण्डूक्योपनिषत्कारिका \_३.२८ । ।


\_\_\_\_\_\_\_\_\_\_

आगमशास्त्रभाष्य \_३.२८  
असद्वादिनामसतो भावस्य मायया तत्त्वतो वा न कथञ्चन जन्म युज्यते, अदृष्टत्वात् ।  
न हि वन्ध्यापुत्रो मायया तत्त्वतो वा जायते तस्मादत्रासद्वादो दूरत एवानुपपन्ने७त्यर्थः । ।२८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.२९

कथं पुनः सतो माययैव जन्मेत्युच्यते-


यथा स्वप्ने द्वयाभासं स्पन्दते मायया मनः ।  
तथा जाग्रद्द्वयाभासं स्पन्दते मायया मनः । ।माण्डूक्योपनिषत्कारिका \_३.२९ । ।


\_\_\_\_\_\_\_\_\_\_

आगमशास्त्रभाष्य \_३.२९  
यथा रज्ज्वां विकल्पितः सर्पो रज्जुरूपेणावेक्ष्यमाणः सन्नेवं मनः परमार्थविज्ञप्त्यात्मरूपेणावेक्ष्यमाणं सद्ग्राह्यग्राहकरूपेण द्वयाभासं स्पन्दते स्वप्ने मायया, रज्ज्वामिव सर्पः ।  
तथा तद्वदेव जाग्रज्जागरिते स्पन्दते मायया मनः स्पन्दत इवेत्यर्थः । ।२९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३०

अद्वयं च द्वयाभासं मनः स्वप्ने न संशयः ।  
अद्वयं च द्वयाभासं तथा जाग्रन्न संशयः । ।माण्डूक्योपनिषत्कारिका \_३.३०
। ।


\_\_\_\_\_\_\_\_\_\_

आगमशास्त्रभाष्य \_३.३०  
रज्जुरूपेण सर्प इव परमार्थत आत्मरूपेणाद्वयं सद्द्वयाभासं मनः स्वप्ने न संशयः ।  
न हि स्वप्ने हस्त्यादि ग्राह्यं तद्ग्राहकं वा चक्षुरादिद्वयं विज्ञानव्यतिरेकेणास्ति ।  
जाग्रदपि तथैवेत्यर्थः ।

परमार्थसद्विज्ञानमात्राविशेषात् । ।३० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३१

रज्जुसर्पवद्विकल्पनारूपं द्वैतरूपेण मन एवेत्युक्तं ।  
तत्र किं प्रमाणमित्यन्वयव्यतिरेकलक्षणमनुमानमाह ।  
कथम्-


मनोदृश्यं इदं द्वैतं यत्किञ्चित्सचराचरं ।  
मनसो ह्यमनीभावे द्वैतं नैवोपलभ्यते । ।माण्डूक्योपनिषत्कारिका \_३.३१ । ।


\_\_\_\_\_\_\_\_\_\_

आगमशास्त्रभाष्य \_३.३१  
तेन हि मनसा विकल्प्यमानेन दृश्यं मनोदृश्यमिदं द्वैतं सर्वं मन इति प्रतिज्ञा ।  
तद्भावे भावात्तदभावेऽभावात् ।  
मनसो ह्यमनीभावे निरोधे विवेकदर्शनाभ्यासवैराग्याभ्यां रज्ज्वामिव सर्पे लयं गते वा सुषुप्ते द्वैतं नैवोपलभ्यत इत्यभावात्सिद्धं द्वैतस्यासत्वमित्यर्थः । ।३१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३२

कथं पुनरमनीभावः? इत्युच्यते-


आत्मसत्यानुबोधेन न संकल्पयते यदा ।  
अमनस्तां तदा याति ग्राह्याभावे तदग्रहं । ।माण्डूक्योपनिषत्कारिका \_३.३२ । ।


\_\_\_\_\_\_\_\_\_\_

आगमशास्त्रभाष्य \_३.३२  
आत्मैव सत्यमात्मसत्यं मृत्तिकावत्"वाचारंभणं विकारो नामधेयं मृत्तिकेत्येव सत्यम्"(छा.उ.६ । १ । ४) इति श्रुतेस्तस्य शास्त्राचार्योपदेशमन्ववबोध आत्मसत्यानुबोधः ।  
तेन संकल्प्याभावतया न संकल्प्यते, दाह्याभावे ज्वलनमिवाग्नेः, यदा यस्मिन्काले तदा तस्मिन्कालेऽमनस्ताममनोभावं याति; ग्राह्याभावे तन्मनोऽग्रहं ग्रहणविकल्पनावर्जितमित्यर्थः । ।३२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३३

यद्यसदिदं द्वैतं केन स्वमजमात्मतत्त्वं विबुध्यते? इत्युच्यते-


अकल्पमजं ज्ञानं ज्ञेयाभिन्नं प्रचक्षते ।  
ब्रह्म ज्ञेयं अजं नित्यं अजेनाजं विबुध्यते । ।माण्डूक्योपनिषत्कारिका \_३.३३ । ।


\_\_\_\_\_\_\_\_\_\_

आगमशास्त्रभाष्य \_३.३३  
अकल्पकं सर्वकल्पनावर्जितमत एवाजं ज्ञानं ज्ञप्तिमात्रं ज्ञेयेन परमार्थसता ब्रह्मणाभिन्नं प्रचक्षते कथयन्ति ब्रह्मविदः ।  
न हि विज्ञातुर्विज्ञातेर्विपरिलोपो विद्यतेऽग्न्युष्णवत्"विज्ञानमानन्दं ब्रह्म"(बृ.उ.३ । ९ । २८) "सत्यं ज्ञानमनन्तं ब्रह्म"(तै.उ.२ । १) इत्यादिश्रुतिभ्यः ।

तस्यैव विशेषणं ब्रह्म ज्ञेयं यस्य स्वस्य तदिदं ब्रह्मज्ञेयमौष्ण्यस्येवाग्निवदभिन्नं ।  
तेनात्मस्वरूपेणाजेन ज्ञानेनाजं ज्ञेयमात्मतत्त्वं स्वयमेव विबुध्यतेऽवगच्छति ।  
नित्यप्रकाशस्वरूप इव सविता नित्यविज्ञानैकरसघनत्वान्न ज्ञानान्तरमपेक्षत इत्यर्थः । ।३३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३४

आत्मसत्यानुबोधेन सङ्कल्पमकुर्वद्बाह्यविषयाभावे निरिन्धनाग्निवत्प्रशान्तं निगृहीतं निरुद्धं मनो भवतीत्युक्तं ।  
एवं च मनसो ह्यमनीभावे द्वैताभावश्चोक्तः ।  
तस्यैवम्-


निगृहीतस्य मनसो निर्विकल्पस्य धीमतः ।  
प्रचारः स तु विज्ञेयः सुषुप्तेऽन्यो न तत्समः । ।माण्डूक्योपनिषत्कारिका \_३.३४ । ।

\_\_\_\_\_\_\_\_\_\_

आगमशास्त्रभाष्य \_३.३४  
निगृहीतस्य निरुद्धस्य मनसो निर्विकल्पस्य सर्वकल्पनावर्जितस्य धीमतो विवेकवतः प्रचारो यः स तु प्रचारो विशेषेण ज्ञेयो योगिभिः ।  
ननु सर्वप्रत्ययाभावे यादृशः सुषुप्तस्थस्य मनसः प्रचारस्तादृश एव निरुद्धस्यापि प्रत्ययाभावाविशेषात्किं तत्र विज्ञेयमिति ।  
अत्रोच्यते- नैवम्; यस्मात्सुषुप्तेऽन्यः प्रचारोऽविद्यामोहतमोग्रस्तस्यान्तर्लीनानेकानर्थप्रवृत्तिबीजवासनावतो मनस आत्मसत्यानुबोधहुताशविप्लुष्टाविद्यानर्थप्रवृत्तिबीजस्य निरुद्धस्यान्य एव प्रशान्तसर्वक्लेशरजसः स्वतन्त्रः प्रचारः ।  
अतो न तत्समः ।  
तस्माद्युक्तः स विज्ञातुमित्यभिप्रायः । ।३४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३५

प्रचारभेदे हेतुमाह-


लीयते हि सुषुप्ते तन्निगृहीतं न लीयते ।  
तदेव निर्भयं ब्रह्म ज्ञानलोकं समन्ततः । ।माण्डूक्योपनिषत्कारिका \_३.३५
। ।


\_\_\_\_\_\_\_\_\_\_

आगमशास्त्रभाष्य \_३.३५  
लीयते सुषुप्तो हि यस्मात्सर्वाभिरविद्यादिप्रत्ययबीजवासनाभिः सह तमोरूपमविशेषरूपं बीजभावमापद्यते तद्विवेकविज्ञानपूर्वकं निरुद्धं निगृहीतं सन्न लीयते तमोबीजभावं नापद्यते ।  
तस्माद्युक्तः प्रचारभेदः सुषुप्तस्य समाहितस्य मनसः ।

यथा ग्राह्यग्राहकाविद्याकृतमलद्वयवर्जितं तदा परमद्वयं ब्रह्मैव तत्संवृत्तमित्यतस्तदेव निर्भयं द्वैतग्रहणस्य भयनिमित्तस्याभावत् ।  
शान्तमभयं ब्रह्म, यद्विद्वान्न बिभेति कुतश्चन ।

तदेव विशेष्यते ज्ञाप्तिर्ज्ञानमात्मस्वभावचैतन्यं तदेव ज्ञानमालोकः प्राकाशो यस्य तद्ब्रह्म ज्ञानालोकं विज्ञानैकरसघनमित्यर्थः ।  
समन्ततः समन्तासर्वतो व्योमवन्नैरन्तर्येण व्यापकमित्यर्थः । ।३५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका३.३६

अजं अनिन्द्रं अस्वप्नं अनामकं अरूपकं ।  
सकृद्विभातं सर्वज्ञं नोपचारः कथञ्चन । ।माण्डूक्योपनिषत्कारिका \_३.३६ । ।


\_\_\_\_\_\_\_\_\_\_

आगमशास्त्रभाष्य \_३.३६  
जन्मनिमित्ताभावात्सबाह्याभ्यन्तरमजं ।  
अविद्यानिमित्तं हि जन्म रज्जुसर्पवदित्यवोचाम ।  
सा चाविद्यात्मसत्यानुबोधेन निरुद्धा यतोऽजमत एवानिद्रं ।  
अविद्यालक्षणानादिर्माया निद्रा ।  
स्वापात्प्रबुद्धौऽद्वैयस्वरूपेणात्मनातोऽस्वप्नं ।  
अप्रबोधकृते ह्यस्यनामरूपे ।  
प्रबोधाच्च ते रज्जुसर्पवद्विनष्ठ इति न नाम्नाभिधीयते ब्रह्म रूप्यते वा न केनचित्प्रकारेणेत्यनामकरूपकं च तत् ।  
"यतो वाचो निवर्तन्ते"(तै.उ.२ । ४ । १) इत्यादिश्रुतेः ।

किं च सकृद्विभातं सदैव विभातं सदा भारूपमग्रहणान्यथाग्रहणाविर्भावतिरोभाववर्जितत्वात् ।  
ग्रहणाग्रहणे हि रात्र्यहनी तमश्चाविद्यालक्षणं सदाप्रभातत्वे कारणं ।  
तदभावान्नित्यचैतन्यभारूपत्वाच्च युक्तं सकृद्विभातमिति ।  
अत एव सर्वं च तज्ज्ञस्वरूपं चेति सर्वज्ञं ।  
नेह ब्रह्मण्येवंविध उपचरणमुपचारः कर्तव्यः ।  
यथान्येषामात्मस्वरूपव्यतिरेकेण समाधानाद्युपचारः ।  
नित्यशुद्धबुद्धमुक्तस्वभावत्वाद्ब्रह्मणः कथञ्चन न कथञ्चिदपि कर्तव्यसंभवोऽविद्यानाश इत्यर्थः । ।३६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३७

अनामकत्वाद्युक्तार्थसिद्धये हेतुमाह-


सर्वाभिलापविगतः सर्वचिन्तासमुत्थितः ।  
सुप्रशान्तः सकृज्ज्योतिः समाधिरचलोऽभयः । ।माण्डूक्योपनिषत्कारिका \_३.३७ । ।

\_\_\_\_\_\_\_\_\_\_

आगमशास्त्रभाष्य \_३.३७  
अभिलप्यतेऽनेनेत्यभिलापो वाक्करणं सर्वप्रकारस्याभिधानस्य, तस्माद्विगतः
।  
वागत्रोपलक्षणार्था सर्वब्रह्मकरणवर्जित इत्येतत् ।  
तथा सर्वचिन्तासमुत्थितः ।  
चिन्त्यतेऽनयेति चिन्ता बुद्धिस्तस्याः समुत्थितोऽन्तः करणवर्जित इत्यर्थः"अप्राणो ह्यमनाः शुभ्रो ह्यक्षरात्परतः परः" (मु.उ.२ । १ । २) इत्यादिश्रुतेः ।  
यस्मात्सर्वविषयवर्जितोऽतः सुप्रशान्तः, सकृज्ज्योतिः सदैव ज्योतिरात्मचैन्यस्वरूपेण, समाधिः समाधिनिमित्तप्रज्ञावगम्यत्वात्, समाधीयतेऽस्मिन्निति वा समाधिः, अचलोऽविक्रियः, अत एवाभयो विक्रियाभावात् । ।३७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.३८

यस्माद्ब्रह्मैव समाधिरचलोऽभय इत्युक्तः-


ग्रहो न तत्र नोत्सर्गश्चिन्ता यत्र न विद्यते ।  
आत्मसंस्थं तदा ज्ञानं अजाति समतां गतं । ।माण्डूक्योपनिषत्कारिका \_३.३८
। ।


\_\_\_\_\_\_\_\_\_\_

आगमशास्त्रभाष्य \_३.३८  
न तत्र तस्मिन्ब्रह्मणि ग्रहो ग्रहणमुपादानम्, नोत्सर्ग उत्सर्जनं हानं वा विद्यते ।  
यत्र हि विक्रिया तद्विषयत्वं वा तत्र हानोपादाने स्यातां न तद्द्वयमिह ब्रह्मणि संभवति ।  
विकारहेतोरन्यस्याभावान्निरवयवत्वाच्च ।  
अतो न तत्र हानोपादान इत्यर्थः ।  
चिन्ता यत्र न विद्यते ।  
सर्वप्रकारैव चिन्ता न संभवति यत्रामनस्त्वात्कुतस्तत्र हानोपादान इत्यर्थः ।  
यदैवात्मसत्यानुबोधो जातस्तदैवात्मसंस्थं विषयाभावादग्न्युष्णवदात्मन्येव स्थितं ज्ञानम्, अजाति जातिवर्जितम्, समतां गतं परं साम्यमापन्नं भवति ।  
यदादौ प्रतिज्ञातमतो वक्ष्याम्यकार्पण्यमजाति समतां गतमितीदं तदुपपत्तितः शास्त्रतश्चोक्तमुपसंह्रियते, अजाति समतां गतमिति ।  
एतस्मादात्मसत्यानुबोधात्कार्पण्यविषयमन्यत्"यो वै९तदक्षरं गार्ग्यविदित्वास्माल्लौकात्प्रैति स कृपणः"(बृ.उ.३ । ८ । १०) इति श्रुतेः ।  
प्राप्यैतत्सर्वः कृतकृत्यो ब्राह्मणो भवतीत्यभिप्रायः । ।३८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका३.३९

यद्यपीदमित्थं परमार्थतत्त्वम्-


अस्पर्शयोगो वै नाम दुर्दर्शः सर्वयोगिभिः ।  
योगिनो बिभ्यति ह्यस्मादभये भयदर्शिनः । ।माण्डूक्योपनिषत्कारिका \_३.३९
। ।


\_\_\_\_\_\_\_\_\_\_

आगमशास्त्रभाष्य \_३.३९  
अस्पर्शयोगो नामायं सर्वसंबन्धाख्यस्पर्शवर्जितत्वादस्पर्शयोगो नाम वै स्मर्यते प्रसिद्धमुपनिषत्सु ।  
दुःखेन दृश्यत इति दुर्दर्शः सर्वैर्योगिभिर्वेदान्तविहितविज्ञानरहितैः सर्वयोगिभिः ।  
आत्मसत्यानुबोधायासलभ्य एवेत्यर्थः ।

योगिनो बिभ्यति ह्यस्मात्सर्वभयवर्जितादप्यात्मनाशरूपमिमं योगं मन्यमाना भयं कुर्वन्त्यभयेऽस्मिन्भयदर्शिनो भयनिमित्तात्मनाशदर्शनशीला अविवेकिन इत्यर्थः । ।३९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४०

येषां पुनर्ब्रह्मस्वरूपव्यतिरेकेण रज्जुसर्पवत्कल्पितमेव मन इन्द्रियादि च न परमार्थतो विद्यते तेषां ब्रह्मस्वरूपाणामभयं मोक्षाख्या चाक्षया शान्तिः स्वभावत एव सिद्धा नान्यायत्ता नोपचारः कथञ्चनेत्यवोचाम ।  
ये त्वतोऽन्ये योगिनो मार्गगा हीनमध्यमदृष्टयो मनोऽन्यदात्मव्यतिरिक्तमात्संबन्धि पश्यन्ति तेषामात्मसत्यानुबोधरहितानाम्-


मनसो निग्रहायत्तं अभयं सर्वयोगिनां ।  
दुःखक्षयः प्रबोधश्चाप्यक्षया शान्तिरेव च । ।माण्डूक्योपनिषत्कारिका \_३.४० । ।


\_\_\_\_\_\_\_\_\_\_

आगमशास्त्रभाष्य \_३.४०  
मनसो निग्रहायत्तमभयं सर्वेषां योगिनां ।  
किं च दुःखक्षयोऽपि, न ह्यात्मसंबन्धिनि मनसि प्रचलिते दुःखक्षयोऽस्त्यविवेकिनां ।  
किं चात्मप्रबोधोऽपि मनोनिग्रहायत्त एव ।  
तथाक्षयापि मोक्षाख्या शान्तिस्तेषां मनोनिग्रहायत्तैव । ।४० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४१

उत्सेक उदधेर्यद्वत्कुशाग्रेणैकबिन्दुना ।  
मनसो निग्रहस्तद्वद्भवेदपरिखेदतः । ।माण्डूक्योपनिषत्कारिका \_३.४१ । ।


\_\_\_\_\_\_\_\_\_\_

आगमशास्त्रभाष्य \_३.४१  
मनोनिग्रहोऽपि तेषामुदधेः कुशाग्रेणैकबिन्दुनो९त्सेचनेन शोषणव्यवसायवद्व्यवसायवतामनवसन्नान्तः करणानामनिर्वेदादपरिखेदतो भवतीत्यर्थः । ।४१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४२

किमपरिखिन्नव्यवसायमात्रमेव मनोनिग्रह उपायः? न, इत्युच्यते ।


उपायेन निगृह्णीयाद्विक्षिप्तं कामभोगयोः ।  
सुप्रसन्नं लये चैव यथा कामो लयस्तथा । ।माण्डूक्योपनिषत्कारिका \_३.४२ । ।


\_\_\_\_\_\_\_\_\_\_

आगमशास्त्रभाष्य \_३.४२  
अपरिखिन्नव्यवसायवान्सन्वक्ष्यमाणेनोपायेन कामभोगविषयेषु विक्षिप्तं मनो निगृह्णीयान्निरुन्ध्यादात्मन्येवेत्यर्थः ।  
किं च लीयतेऽस्मिन्निति सुषुप्तो लयस्तस्मिंल्लये च सुप्रसन्नं आयासवर्जितं अपी७त्येतत्, निगृह्णीयादित्यनुवर्तते ।

सुप्रसन्नं चेत्कस्मान्निगृह्यत इत्युच्यते ।  
यस्माद्यथा कामोऽनर्थहेतुस्तथा लयोऽपि ।  
अतः कामविषयस्य मनसो निग्रहवल्लयादपि निरोद्धव्यमित्यर्थः । ।४२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४३

कः स उपायः? इत्युच्यते-


दुःखं सर्वं अनुस्मृत्य कामभोगान्निवर्तयेत् ।  
अजं सर्वमनुस्मृत्य जातं नैव तु पश्यति । ।माण्डूक्योपनिषत्कारिका \_३.४३
। ।


\_\_\_\_\_\_\_\_\_\_

आगमशास्त्रभाष्य \_३.४३  
सर्वं द्वैतमविद्याविजृम्भितं दुःखमेवेत्यनुस्मृत्य कामभोगात्कामनिमित्तो भोग इच्छाविषयस्तस्माद्विप्रसृतं मनो निवर्तयेद्वैराग्यभावनयेत्यर्थः ।  
अजं ब्रह्मसर्वमित्येतच्छास्त्राचार्योपदेशतोऽनुस्मृत्य तद्विपरीतं द्वैतजातं नैव तु पश्यति, अभावात् । ।४३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४४

लये संबोधयेच्चित्तं विक्षिप्तं शमयेत्पुनः ।  
सकषायं विजानीयात्समप्राप्तं न चालयेत् । ।माण्डूक्योपनिषत्कारिका \_३.४४
। ।


\_\_\_\_\_\_\_\_\_\_

आगमशास्त्रभाष्य \_३.४४  
एवमनेन ज्ञानाभ्यासवैराग्यद्वयोपायेन लये सुषुप्ते लीनं संबोधयेन्मन आत्मविवेकदर्शनेन योजयेत् ।  
चित्तं मन इत्यनर्थान्तरं ।  
विक्षिप्तं च कामभोगेषु शमयेत्पुनः ।  
एव पुनः पुनरभ्यस्यतो लयात्संबोधितं विषयेभ्यश्च व्यावर्तितं नापि साम्यापन्नमन्तरालावस्थं सकषायं सरागं बीजसंयुक्तं मन इति विजानीयात् ।  
ततोऽपि यत्नतः साम्यमापादयेत् ।  
यदा तु समप्राप्तं भवति समप्राप्त्यभिमुखीभवतीत्यर्थः, ततस्तन्न विचालयेद्विषयाभिमुखं न कुर्यादित्यर्थः । ।४४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४५

नास्वादयेत्सुखं तत्र निःसङ्गः प्रज्ञया भवेत् ।  
निश्चलं निश्चरच्चित्तं एकीकुर्यात्प्रयत्नतः । ।माण्डूक्योपनिषत्कारिका \_३.४५ । ।


\_\_\_\_\_\_\_\_\_\_

आगमशास्त्रभाष्य \_३.४५  
समाधित्सतो योगिनो यत्सुखं जायते तन्नाखादयेत्, तत्र न रज्येतेत्यर्थः ।  
कथं तर्हि? निःसङ्गो निःस्पृहः प्रज्ञया विवेकबुद्ध्या यदुपलभ्यते सुखं तदविद्यापरिकल्पितं मृषैवेति विभावयेत् ।  
ततोऽपि सुखरागान्निगृह्णीयादित्यर्थः ।

यथा पुनः सुखरागान्निवृत्तं निश्चलस्वभावं सन्निश्चरद्बहिर्निर्गच्छद्भवति चित्तं ततस्ततो नियम्योक्तोपायेनात्मन्येवैकीकुर्यात्प्रयत्नतः ।  
चित्तस्वरूपसत्तामात्रमेवापादयेदित्यर्थः । ।४५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४६

यदा न लीयते चित्तं न च विक्षिप्यते पुनः ।  
अनिङ्गनं अनाभासं निष्पन्नं ब्रह्म तत्तदा । ।माण्डूक्योपनिषत्कारिका \_३.४६ । ।


\_\_\_\_\_\_\_\_\_\_

आगमशास्त्रभाष्य \_३.४६  
यथोक्तोपायेन निगृहीतं चित्तं यदा सुषु”ए न ™ईयतेन च पुनर्विषयेषुविक्षिप्यते, अनिङ्गनमचलं निवातप्रदीपकल्पम्, अनाभासं न केनचित्कल्पितेन विषयभावेनावभासत इति, यदैवंलक्षणं चित्तं तदा निष्पन्नं ब्रह्म बह्मस्वरूपेण निष्पन्नं चित्तं भवतीत्यर्थः । ।४६ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४७

स्वस्थं शान्तं सनिर्वाणं अकथ्यं सुखं उत्तमं ।  
अजं अजेन ज्ञेयेन सर्वज्ञं परिचक्षते । ।माण्डूक्योपनिषत्कारिका \_३.४७ । ।


\_\_\_\_\_\_\_\_\_\_

आगमशास्त्रभाष्य \_३.४७  
यथोक्तं परमार्थसुखमात्मसत्यानुबोधलक्षणं स्वस्थं स्वात्मनि स्थितम्, शान्तं सर्वानर्थोपशमरूपम्, सनिर्वाणं निर्वृतिनिर्माणं कैवल्यं सह निर्वाणेन वर्तते, तच्चाकथ्यं न शक्यते कथयितुम्, अत्यन्तासाधारणविषयत्वात्, सुखमुत्तमं निरतिशयं हि तद्योगिप्रत्यक्षमेव
।  
न जातमित्यजं यथा विषयविषयं ।  
अजेनानुत्पन्नेन ज्ञेयेनाव्यतिरिक्तं सत्स्वेन सर्वज्ञरूपेण सर्वज्ञं ब्रह्मैव सुखं परिचक्षते कथयन्ति ब्रह्मविदः । ।४७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका३.४८

सर्वोऽप्ययं मनोनिग्रहादिर्मृल्लोहादिवत्सृष्टिरुपासना चोक्ता परमार्थस्वरूपप्रतिपत्युपायत्वेन न परमार्थसत्येति ।  
परमार्थसत्यं तु


न कश्चिज्जायते जीवः संभवोऽस्य न विद्यते ।  
एतत्तदुत्तमं सत्यं यत्र किञ्चिन्न जायते । ।माण्डूक्योपनिषत्कारिका \_३.४८ । ।


\_\_\_\_\_\_\_\_\_\_

आगमशास्त्रभाष्य \_३.४८  
न कश्चिज्जायते जीवः कर्ता भोक्ता च नोत्पद्यते केनचिदपि प्रकारेण ।  
अतः स्वभावतोऽजस्यास्यैकस्यात्मनः संभवः कारणं न विद्यते नास्ति ।  
यस्मान्न विद्यतेऽस्य कारणं तस्मान्न कश्चिज्जायते जीव इत्येतत् ।  
पूर्वेषूपायत्वेनोक्तानां सत्यानामेतत्तदुत्तमं सत्यं यस्मिन्सत्यस्वरूपे ब्रह्मण्यणुमात्रमपि किञ्चिन्न जायत इति । ।४८ । ।



आगमसस्त्र  
४) आलतसन्तिप्रकरन


अलातशान्तिप्रकरण


ॐकारनिर्णयद्वारेणागमतः प्रतिज्ञातस्याद्वैतस्य बाह्यविषयभेदवैतथ्याच्च सिद्धस्य पुनरद्वैते शास्त्रयुक्तिभ्यां साक्षान्निर्धारितस्यैतदुत्तमं सत्यमित्युपसंहारः कृतोऽन्ते ।  
तस्यैतत्यागमार्थस्याद्वैतदर्शनस्य प्रतिपक्षभूता द्वैतिनो वैनाशिकाश्च तेषां चान्योन्यविरोदाद्रागद्वेषादिक्लेशास्पदं दर्शनमिति मिथ्यादर्शनत्वं सूचितं ।  
क्लेशानास्पदत्वात्सम्यग्दर्शनमित्यद्वैतदर्शनं स्तूयते ।  
तदिह विस्तरेणान्योन्यविरुद्धतयासम्यग्दर्शनत्वं प्रदर्श्य तत्प्रतिषेधेनाद्वैतदर्शनसिद्धिरुपसंहर्तव्यावीतन्यायेनेत्यलातशान्दिरारभ्यते
।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१

तत्राद्वैतदर्शनसम्प्रदायकर्तुरद्वैतस्वरूपेणैव नमस्कारार्थोऽयमाद्यश्लोकः
।  
आचार्यपूजा ह्यभिप्रेतार्थसिद्ध्यर्थेष्यते शास्त्रारम्भे ।


ज्ञानेनाकाशकल्पेन धर्मान्यो गगनोपमान् ।  
ज्ञेयाभिन्नेन संबुद्धस्तं वन्दे द्विपदां वरं । ।माण्डूक्योपनिषत्कारिका \_४.१ । ।


\_\_\_\_\_\_\_\_\_\_

आगमशास्त्रभाष्य \_४.१  
आकाशेनेषदसमाप्तमाकाशकल्पमाकाशतुल्यमेतत् ।  
तेनाकाशकल्पेन ज्ञानेन, किम्? धर्मानात्मनः, किंविशिष्टान्गगनोपमान्गगनमुपमा येषां ते गगनोपमास्तानात्मनो धर्मान् ।  
ज्ञानस्यैव पुनर्विशेषणम्- ज्ञेयैर्धर्मैरात्मभिरभिन्नमग्न्युष्णवत्सवितृप्रकाशवच्च ज्ञानं तेन ज्ञेयाभिन्नेन ज्ञानेनाकाशकल्पेन ज्ञेयात्मस्वरूपाव्यतिरिक्तेन गगनोपमान्धर्मान्यः संबुद्धः संबुद्धवानिति, अयमेवेश्वरो यो नारायणाख्यस्तं वन्देऽभिवादये द्विपदां वरं द्विपदोपलक्षितानां पुरुषाणां वरं प्रधानं पुरुषोत्तममित्यभिप्रायः ।

उपदेष्टृनमस्कारमुखेन ज्ञानज्ञेयज्ञातृभेदरहितं परमार्थदर्शनमिह प्रकरणे प्रतिपिपादयिषितं प्रतिपक्षप्रतिषेधद्वारेण प्रतिज्ञातं भवति । ।१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२

अधुना९द्वैतदर्शनयोगस्य नमस्कारस्तत्स्तुतये-


अस्पर्शयोगो वै नाम सर्वसत्त्वसुखो हितः ।  
अविवादोऽविरुद्धश्च देशितस्तं नमाम्यहं । ।माण्डूक्योपनिषत्कारिका \_४.२
। ।


\_\_\_\_\_\_\_\_\_\_

आगमशास्त्रभाष्य \_४.२  
स्पर्शनं स्पर्शः सम्बन्धो न विद्यते यस्य योगस्य केनचित्कदाचिदपि स अस्पर्शयोगो ब्रह्मस्वभाव एव, वै नामेति ब्रह्मविदामस्पर्शयोग इत्येवंप्रसिद्ध इत्यर्थः ।  
स च सर्वसत्त्वसुखः ।  
भवति कश्चिदत्यन्तसुखसाधनविशिष्टोऽपि दुःखरूपः, यथा तपः ।  
अयं तु न तथा ।  
किं तर्हि सर्वसत्त्वानां सुखः ।

तथेह भवति कश्चिद्विषयोपभोगः सुखो न हितोऽयं तु सुखो हितश्च नित्यमप्रचलितस्वभावत्वात्किं चाविवादो विरुद्ध वदनं विवादः पक्षप्रतिपक्षपरिग्रहेण यस्मिन्न विद्यते स अविवादः ।  
कस्मात्? यतोऽविरुद्धश्च ।  
य ईदृशो योगो देशित उपदिष्टः शास्त्रेण तं नमाम्यहं प्रणमामीत्यर्थः । ।२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.३

कथं द्वैतिनः परस्परं विरुध्यन्ते? इत्युच्यते ।

भूतस्य जातिं इच्छन्ति वादिनः केचिदेव हि ।  
अभूतस्यापरे धीरा विवदन्तः परस्परं । ।माण्डूक्योपनिषत्कारिका \_४.३ । ।


\_\_\_\_\_\_\_\_\_\_

आगमशास्त्रभाष्य \_४.३  
भूतस्य विद्यमानस्य वस्तुनो जातिमुत्पत्तिमिच्छन्ति वादिनः केचिदेव हि सांख्या न सर्वं एव द्वैतिनः ।  
यस्मादभूतस्याविद्यमानस्यापरे वैशेषिका नैयायिकाश्च धीरा धीमन्तः प्रज्ञाभिमानिन इत्यर्थो विवदन्तो विरुद्धं वदन्तो ह्यन्येन्यमिच्छन्ति जेतुमित्यभिप्रायः । ।३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४

तैरेवं विरुद्धवदनेनान्योन्यपक्षप्रतिषेधं कुर्वद्भिः किं ख्यापितं भवत्युच्यते-


भूतं न जायते किञ्चिदभूतं नैव जायते ।  
विवदन्तोऽद्वया ह्येवं अजातिं ख्यापयन्ति ते । ।माण्डूक्योपनिषत्कारिका \_४.४ । ।


\_\_\_\_\_\_\_\_\_\_

आगमशास्त्रभाष्य \_४.४  
भूतं विद्यमानं वस्तु न जायते किञ्चिद्विद्यमानत्वादेवात्मवदित्येवं वदन्नसद्वादी सांख्यपक्षं प्रतिषेधति सज्जन्म ।  
तथाभूतमविद्यमानमविद्यमानत्वान्नैव जायते शशविषाणवदित्येवं वदन्सांख्योऽप्यसद्धादिपक्षमसज्जन्म प्रतिषेधति ।  
विवदन्तो विरुद्धं वदन्तोऽद्वया अद्वैतिनो ह्येतेऽन्योन्यस्य पक्षौ सदसतोर्जन्मनी प्रतिषेधन्तोऽजातिमनुत्पत्तिमर्थात्ख्यापयन्ति प्रकाशयन्ति ते । ।४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५


ख्याप्यमानां अजातिं तैरनुमोदामहे वयं ।  
विवदामो न तैः सार्धं अविवादं निबोधत । ।माण्डूक्योपनिषत्कारिका \_४.५ । ।


\_\_\_\_\_\_\_\_\_\_

आगमशास्त्रभाष्य \_४.५  
तैरेवं ख्याप्यमानामजातिमेवमस्त्वित्यनुमोदामहे केवलं न तैः सार्धं विवदामः पक्षप्रतिपक्षग्रहणेन; यथा तेऽन्योन्यमित्यभिप्रायः ।  
अतस्तमविवादं विवादरहितं परमार्थदर्शनमनुज्ञातमस्माभिर्निबोधत हे शिष्याः
। ।५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.६


अजातस्यैव धर्मस्य जातिं इच्छन्ति वादिनः ।  
अजातो ह्यमृतो धर्मो मर्त्यतां कथं एष्यति । ।माण्डूक्योपनिषत्कारिका \_४.६ । ।


\_\_\_\_\_\_\_\_\_\_

आगमशास्त्रभाष्य \_४.६  
सदसद्वादिनः सर्वेऽपीति पुरस्तात्कृतभाष्यश्लोकः । ।६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७-८


न भवत्यमृतं मर्त्यं न मर्त्यं अमृतं तथा ।  
प्रकृतेरन्यथाभावो न कथञ्चिद्भविष्यति । ।माण्डूक्योपनिषत्कारिका \_४.७ । ।


स्वभावेनामृतो यस्य धर्मो गच्छति मर्त्यतां ।  
कृतकेनामृतस्तस्य कथं स्थास्यति निश्चलः । ।माण्डूक्योपनिषत्कारिका \_४.८
। ।


\_\_\_\_\_\_\_\_\_\_

आगमशास्त्रभाष्य \_४.७-८  
उक्तार्थानां श्लोकानामिहोपन्यासः परवादिपक्षाणामन्योन्यविरोधख्यापितानुत्पत्यनुमोदनप्रदर्शनार्थः । ।७-८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९

यस्माल्लौकिक्यपि प्रकृतिर्न विपर्येति, कासावित्याह-


सांसिद्धिकी स्वाभाविकी सहजा अकृता च या ।  
प्रकृतिः सेति विज्ञेया स्वभावं न जहाति या । ।माण्डूक्योपनिषत्कारिका \_४.९ । ।


\_\_\_\_\_\_\_\_\_\_

आगमशास्त्रभाष्य \_४.९  
सम्यक्सिद्धिः संसिद्धिस्तत्र भवा सांसिद्धिकी यथा योगिनां सिद्धानां अणिमाद्यैश्वर्यप्राप्तिः प्रकृतिः ।  
सा भूतभविष्यत्कालयोरपि योगिनां न विपर्येति तथैव सा ।  
तथा स्वाभाविकी द्रव्यस्वभावत एव यथाग्न्यादीनां उष्णप्रकाशादिलक्षणा, सापि न कालान्तरे व्यभिचरति देशान्तरे च ।  
तथा सहजा आत्मना सहैव जाता यथा पक्ष्यादीनामाकाशगमनादिलक्षणा ।

अन्यापि या काचिदकृता केनचिन्न कृता यतापां निम्नदेशगमनादिलक्षणा ।  
अन्यापि या काजित्स्वभावं न जहाति सा सर्वा प्रकृतिरिति विज्ञेया लोके ।  
मिथ्याकल्पितेषु लौकिकेष्वपि वस्तुषु प्रकृतिर्नान्यथा भवति किमुताजस्वभावेषु परमार्थवस्तुष्वमृतत्वलक्षणा प्रकृतिर्नान्यथा भवतीत्यभिप्रायः । ।९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१०  
किंविषया पुनः सा प्रकृतिर्यस्या अन्यथाभावो वादिभिः कल्प्यते कल्पनायां वा को दोष इत्याह-


जरामरणनिर्मुक्ताः सर्वे धर्माः स्वभावतः ।  
जरामरणं इच्छन्तश्च्यवन्ते तन्मनीषया । ।माण्डूक्योपनिषत्कारिका \_४.१० । ।


\_\_\_\_\_\_\_\_\_\_

आगमशास्त्रभाष्य \_४.१०  
जरामरणनिर्मुक्ताः- जरामरणादिसर्वविक्रियावर्जिता इत्यर्थः ।  
के ? सर्वे धर्माः सर्व आत्मान इत्येतत्स्वभावतः प्रकृतितः ।  
एवंस्वभावाः सन्तो धर्माजरामरणमिच्छन्त इच्छन्त इवेच्छन्तोरज्ज्वामिव सर्पमात्मनि कल्पयन्तश्च्यवन्ते स्वभावतश्चलन्तीत्यर्थः, तन्मनीषया जन्ममरणचिन्तया तद्भावभावितत्वादोषेणेत्यर्थः । ।१० । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.११

कथं सज्जातिवादिभिः सांख्यैरनुपपन्नमुच्यत इत्याह वैशेषिकः-


कारणं यस्य वै कार्यं कारणं तस्य जायते ।  
जायमानं कथं अजं भिन्नं नित्यं कथं च तत् । ।माण्डूक्योपनिषत्कारिका \_४.११ । ।


\_\_\_\_\_\_\_\_\_\_

आगमशास्त्रभाष्य \_४.११  
कारणं मृद्वदुपादानलक्षणं यस्य वादिनो वै कार्यं कारणमेव कार्याकारेण परिणमते यस्य वादिन इत्यर्थः, तस्याजमेव सत्प्राधानादि कारणं महदादिकार्यरूपेण जायत इत्यर्थः ।  
महदाद्याकारेण चेज्जायमानं प्रधानं कथमजमुच्यते तैर्विप्रतिषिद्धं चेदं जायतेऽजं चेति ।

नित्यं च तैरुच्यते प्रधानं भिन्नं विदीर्णं स्फुटितमेकदेशेन सत्कथं नित्यं भवेदित्यर्थः ।  
न हि सावयवं घटाद्येकदेशस्फुटनधर्मि नित्यं दृष्टं लोक इत्यर्थः ।  
विदीर्णं च स्यादेकदेशेनाजं नित्यं चेत्येतद्विप्रतिषिद्धं तैरभिधीयत इत्यभिप्रायः । ।११ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१२

उक्तस्यैवार्थस्य स्पष्टीकरणार्थमाह-


कारणाद्यद्यनन्यत्वं अतः कार्यं अजं यदि ।  
जायमानाद्धि वै कार्यात्कारणं ते कथं ध्रुवं । ।माण्डूक्योपनिषत्कारिका \_४.१२ । ।


\_\_\_\_\_\_\_\_\_\_

आगमशास्त्रभाष्य \_४.१२  
कारणादजात्कार्यस्य यद्यनन्यत्वमिष्टं त्वया ततः कार्यमजमिति प्राप्तं ।  
इदं चान्यद्विप्रतिषिद्धं कार्यमजं चेति तव ।  
किं चान्यत्कार्यकारणयोनन्यत्वे जायमानाद्धि वै कार्यकारणमनन्यन्नित्यं ध्रुवं च ते कथं भवेत् ।  
न हि कुक्कुट्या एकदेशः पच्यत एकदेशः प्रसवाय कल्प्यते । ।१२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१३

किं चान्यम्-


अजाद्वै जायते यस्य दृष्टान्तस्तस्य नास्ति वै ।  
जाताच्च जायामानस्य न व्यवस्था प्रसज्यते । ।माण्डूक्योपनिषत्कारिका \_४.१३ । ।


\_\_\_\_\_\_\_\_\_\_

आगमशास्त्रभाष्य \_४.१३  
अजादनुत्पन्नाद्वस्तुनो जायते यस्य वादिनः कार्यं दृष्टान्त्तस्तस्य नास्ति वै, दृष्टान्ताभावेर्ऽथादजान्न किञ्चिज्जायत इति सिद्धं भवतीत्यर्थः ।  
यदा पुनर्जाताज्जायमानस्य वस्तुनोऽभ्युपगमस्तदप्यन्यस्माज्जातात्तदप्यन्यस्मादिति न व्यावस्था प्रसज्यते ।  
अनवस्थानं स्यादित्यर्थः । ।१३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१४

"यत्र त्वस्य सर्वमात्मैवाभूत्"(बृ.उ.२ । ४ । १८) इति परमार्थतो द्वैताभावः श्रुत्योक्तस्तमाश्रित्याह-


हेतोरादिः फलं येषां आदिर्हेतुः फलस्य च ।  
हेतोः फलस्य चानादिः कथं तैरुपवर्ण्यते । ।माण्डूक्योपनिषत्कारिका \_४.१४
। ।


\_\_\_\_\_\_\_\_\_\_

आगमशास्त्रभाष्य \_४.१४  
हेतोर्धर्मादेरादिः कारणं देहादिसंघातः फलं येषां वादिनां ।  
तथादिः कारणं हेतुर्धर्माधर्मादिः फलस्य च देहादिसंघातस्य ।  
एवं हेतुफलयोरितरेतरकार्यकारणत्वेनादिमत्त्वं ब्रुवद्भिरेवं हेतोः फलस्य चानादित्वं कथं तैरुपवर्ण्यते? विप्रतिषिद्धमित्यर्थः ।  
न हि नित्यस्य कूटस्थस्यात्मनो हेतुफलात्मता सम्भवति । ।१४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१५

कथं तैर्विरुद्धमभ्युपगम्यत इत्युच्यते-


हेतोरादिः फलं येषां आदिर्हेतुः कलस्य च ।  
तथा जन्म भवेत्तेषां पुत्राज्जन्म पितुर्यथा । ।माण्डूक्योपनिषत्कारिका \_४.१५ । ।


\_\_\_\_\_\_\_\_\_\_

आगमशास्त्रभाष्य \_४.१५  
हेतुजन्यादेव फलाद्धेतोर्जन्माभ्युपगच्छतां तेषामीदृशो विरोध उक्तो भवति यथा पुत्राज्जन्म पितुः । ।१५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१६

यथोक्तो विरोधो न युक्तोऽभ्युपगन्तुमिति चेन्मन्यसे-


संभवे हेतुफलयोरेषितव्यः क्रमस्त्वया ।  
युगपत्संभवे यस्मादसंबन्धो विषाणवत् । ।माण्डूक्योपनिषत्कारिका \_४.१६ । ।


\_\_\_\_\_\_\_\_\_\_

आगमशास्त्रभाष्य \_४.१६  
संभवे हेतुफलयोरुत्पत्तौ क्रम एषितव्यस्त्वयान्येष्टव्यो हेतु ; पूर्वं पश्चात्फलं चेति ।  
इतश्च युगपत्संभवे यस्माद्धेतुफलयोः कार्यकारणत्वेनासंबन्धः, यथा युगपत्संभवतोः सव्येतरगोविषाणयोः । ।१६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१७

कथमसंबन्धः? इत्याह-


फलादुत्पद्यमानः सन्न ते हेतुः प्रसिध्यति ।  
अप्रसिद्धः कथं हेतुः फलं उत्पादयिष्यति । ।माण्डूक्योपनिषत्कारिका \_४.१७ । ।


\_\_\_\_\_\_\_\_\_\_

आगमशास्त्रभाष्य \_४.१७  
जन्यात्स्वतोऽलब्धात्मकात्फलादुत्पद्यमानः सञ्शशविषाणादेरिवासतो न हेतुः प्रसिध्यति जन्म न लभते ।  
अलब्धात्मकोऽप्रसिद्धः सञ्शशविषाणादिकल्पस्तव कथं फलमुत्पादयिष्यति? न हीतरेतरापेक्षसिद्ध्योः शशविषाणकल्पयोः कार्यकारणभावेन संबन्धः क्वचिद्दृष्टः, अन्यथा वेत्यभिप्रायः । ।१७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१८


यदि हेतोः फलात्सिद्धिः फलसिद्धिश्च हेतुतः ।  
कतरत्पूर्वनिष्पन्नं यस्य सिद्धिरपेक्षया । ।माण्डूक्योपनिषत्कारिका \_४.१८ । ।


\_\_\_\_\_\_\_\_\_\_

आगमशास्त्रभाष्य \_४.१८  
असंबन्धतादोषेणापोदितेऽपि हेतुफलयोः कार्यकारणभावे यदि हेतुफलयोरन्योन्यसिद्धिरभ्युपगम्यत एव त्वया कतरत्पूर्वनिष्पन्नं हेतुफलयोर्यस्य पश्चाद्भाविनः सिद्धिः स्यात्पूर्वसिद्ध्यपेक्षया
तद्ब्रूहीत्यर्थः । ।१८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१९

अथैतन्न शक्यते वक्तुमिति मन्यसे-


अशक्तिरपरिज्ञानं क्रमकोपोऽथ वा पुनः ।  
एवं हि सर्वथा बुद्धैरजातिः परिदीपिता । ।माण्डूक्योपनिषत्कारिका \_४.१९
। ।


\_\_\_\_\_\_\_\_\_\_

आगमशास्त्रभाष्य \_४.१९  
सेयमशक्तिरपरिज्ञानं तत्त्वाविवेको मूढतेत्यर्थः ।  
अथ वा योऽयं त्वयोक्तः क्रमो हेतोः फलस्य सिद्धिः फलाच्च हेतोः सिद्धिरितीतरेतरानन्तर्यलक्षणस्तस्य कोपो विपर्यासोऽन्यथाभावः स्यादित्यभिप्रायः ।  
एवं हेतुफलयोः कार्यकारणभावानुपपत्तेरजातिः सर्वस्यानुत्पत्तिः परिदीपिता प्रकाशितान्योन्यपक्षदोषं ब्रुवद्भिर्वादिभिर्बुद्धैः पण्डितैरित्यर्थः । ।१९ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२०

ननु हेतुलयोः कार्यकारणभाव इत्यस्माभिरुक्तं शब्दमात्रमाश्रित्य च्छलमिदं त्वयोक्तं पुत्राज्जन्म पितुर्यथा, विषाणवच्चासंबन्ध इत्यादि ।  
न ह्यस्माभिरसिद्धाद्धेतोः फलसिद्धिरसिद्धाद्वा फलाद्धेतुसिद्धरभ्युपगता
।  
किं तर्हि? बीजाङ्कुरवत्कार्यकारणभावोऽभ्युपगम्यत इति ।

अत्रोच्यते-


बीजाङ्कुराख्यो दृष्टान्तः सदा साध्यसमो हि स ।  
न हि साध्यसमो हेतुः सिद्धौ साध्यस्य युज्यते । ।माण्डूक्योपनिषत्कारिका \_४.२० । ।


\_\_\_\_\_\_\_\_\_\_

आगमशास्त्रभाष्य \_४.२०  
बीजाङ्कुराख्या दृष्टान्तो यः स साध्येन तुल्यो ममेत्यभिप्रायः ।  
ननु प्रत्यक्षः कार्यकारणभावो बीजाङ्कुरयोरनादिः? न, पूर्वस्य पूर्वस्यापरवदादिमत्त्वाभ्युपगमात् ।  
यथेदानीमुत्पन्नोऽपरोऽङ्कुरो बीजादादिमान्बीजं चापरमन्यस्मादङ्कुरादिति क्रमेणोत्यन्नत्वादादिमत् ।  
एवं पूर्वः पूर्वोऽङ्कुरो बीजं च पूर्वं पूर्वमादिमदेविति प्रत्येकं सर्वस्य बीजाङ्कुरजातस्यादिमत्त्वात्कस्यचिदप्यनादित्वानुपपत्ति ।  
एवं हेतुफलानां ।

अथ बीजाङ्कुरसन्ततेरनादिमत्त्वमिति चेत्? न, एकत्वानुपपत्तेः ।  
न हि बीजाङ्कुरव्यतिरेकेण बीजाङ्कुरसन्ततिर्नामैकाभ्युपगम्यते हेतुफलसन्ततिर्वा तदनादित्ववादिभिस्तस्मात्सूक्तं हेतोः फलस्य चानादिः कथं तैरुपवर्ण्यत इति ।  
तथा चान्यदप्यनुपपत्तेर्नच्छलमित्यभिप्रायः ।  
न च लोके साध्यसमो हेतुः साध्यसिद्धौ सिद्धिनिमित्तं प्रयुज्यते प्रमाणकुशलैरित्यर्थः ।  
हेतुरिति दृष्टान्तोऽत्राभिप्रेतः, गमकत्वात् ।  
प्रकृतो हि दृष्टान्तो न हेतुरिति । ।२० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२१  
कथं बुद्धैरजातिः परिदीपितेत्याह-


पूर्वापरापरिज्ञानं अजातेः परिदीपकं ।  
जायमानाद्धि वै धर्मात्कथं पूर्वं न गृह्यते । ।माण्डूक्योपनिषत्कारिका \_४.२१ । ।


\_\_\_\_\_\_\_\_\_\_

आगमशास्त्रभाष्य \_४.२१  
यदेतद्धेतुफलयोः पूर्वापरापरिज्ञानं तच्चैतदजातेः परिदीपकमवबोधकमित्यर्थः
।  
जायमानो हि चेद्धर्मो गृह्यते, कथं तस्मात्पूर्वं कारणं न गृह्यते ।  
अवश्यं जायमानस्य ग्रहीत्रा तज्जनकं ग्रहीतव्यं ।  
जन्यजनकयोः संबन्धस्यानपेतत्वात् ।  
तस्मादजातिपरिदीपकं तदित्यर्थः । ।२१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२२

इतश्च न जायते किञ्चित्, यज्जायमानं वस्तु-


स्वतो वा परतो वापि न किञ्चिद्वस्तु जायते ।  
सदसत्सदसद्वापि न किञ्चिद्वस्तु जायते । ।माण्डूक्योपनिषत्कारिका \_४.२२
। ।


\_\_\_\_\_\_\_\_\_\_

आगमशास्त्रभाष्य \_४.२२  
स्वतः परत उभयतो वा सदसत्सदसद्वा न जायते न तस्य केनचिदपि प्रकारेण जन्म संभवति ।  
न तावत्स्वयमेवापरिनिष्पन्नात्स्वतः स्वरूपात्स्वयमेव जायते यथा घटस्तस्मादेव घटात् ।  
नापि परतोऽन्यस्मादन्यो यथा घटात्पटः पटात्पटान्तरं ।  
तथा नोभयतः, विरोधात्; यथा घटपटाभ्यां घटः पटो वा न जायते ।

ननु मृदो घटो जायते पितुश्च पुत्रः ।  
सत्यम्, अस्ति जायत इति प्रत्ययः शब्दश्च मूढानां ।  
तावेव शब्दप्रत्ययौ विवेकिभिः परीक्ष्येते किं सत्यमेव तावुत मृषेति ।  
यावता परीक्ष्यमाणे शब्दप्रत्यविषयं वस्तु घटपुत्रादिलक्षणं शब्दमात्रमेव तत् ।  
"वाचारम्भणम्"(छा.उ.६ । १ । ४) इति श्रुतेः ।

सच्चेन्न जायते सत्त्वान्मृत्पित्रादिवद् ।  
यद्यसत्तथापि न जायतेऽसत्त्वादेव शशविषाणादिवत् ।  
अथ सदसत्तथापि न जायते विरुद्धस्यैकस्यासंभवात् ।  
अतो न किञ्चद्वस्तु जायत इति सिद्धं ।

येषां पुनर्जनिरेव जायत इति क्रियाकारकफलैकत्वं अभ्युपगम्यते क्षणिकत्वं च वस्तुनः, ते दूरत एव न्यायापेताः ।  
इदमित्थमित्यवधारणक्षणान्तरानवस्थानादननुभूतस्य स्मृत्यनुपपत्तेश्च । ।२२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२३

किं च हेतुफलयोरनादित्वमभ्युपगच्छता त्वया बलाद्धेतुफलयोरजन्मैवाभ्युपगतं स्यात् ।  
तत्कथम्?


हेतुर्न जायतेऽनादेः फलं चापि स्वभावतः ।  
आदिर्न विद्यते यस्य तस्य ह्यादिर्न विद्यते । ।माण्डूक्योपनिषत्कारिका \_४.२३ । ।


\_\_\_\_\_\_\_\_\_\_

आगमशास्त्रभाष्य \_४.२३  
अनादेरादिरहितात्फलाद्धेतुर्न जायते ।  
न ह्यनुत्पन्नादनादेः फलाद्धेतोर्जन्मेष्यते त्वया ।  
फलं चादिरहितादनादेर्हेतोरजात्स्वभावत एव निर्निमित्तं जायत इति नाभ्युपगम्यते ।

तस्मादनादित्वमभ्युपगच्छता त्वया हेतुफलयोरजन्मावाभ्युपगम्यते ।  
यस्मादादिः कारणं न विद्यते यस्य लोके तस्य ह्यादिः पूर्वोक्ता जातिर्न विद्यते ।  
कारणवत एव ह्यादिरभ्युपगम्यते नाकारणवतः । ।२३ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२४

उक्तस्यैवार्थस्य दृढीकरणचिकीर्षया पुनराक्षिपति-


प्रज्ञप्तेः सनिमित्तत्वं अन्यथा द्वयनाशतः ।  
संक्लेशस्योपलब्धेश्च परतन्त्रास्तिता मता । ।माण्डूक्योपनिषत्कारिका \_४.२४ । ।


\_\_\_\_\_\_\_\_\_\_

आगमशास्त्रभाष्य \_४.२४  
प्रज्ञानं प्रज्ञप्तिः शब्दादिप्रतीतिस्तस्याः सनिमित्तत्वम्; निमित्तं कारणं विषय इत्येतत्सन्निमित्तत्वं सविषत्वं स्वात्मव्यतिरिक्तविषयतेत्येतत्प्रतिजानीमहे ।  
न हि निर्विषया प्रज्ञप्तिः शब्दादिप्रतीतिः स्यात्, तस्याः सनिमित्तत्वात् ।  
अन्यथा निर्विषयत्वे शब्दस्पर्शनीलपीतलोहितादिप्रत्ययवैचित्र्यस्य द्वयस्य नाशतो नाशोऽभावः प्रसज्येतेत्यर्थः ।  
न च प्रत्ययवैचित्र्यस्य द्वयस्याभावोऽस्ति प्रत्यक्षत्वात् ।  
अतः प्रत्यवैचित्र्यस्य द्वयस्य दर्शानात्, परेषां तन्त्रं परतन्त्रमित्यन्यशास्त्रम्, तस्य परतन्त्रस्य परतन्त्राश्रयस्य बाह्यार्थस्य ज्ञानव्यतिरिक्तस्यास्थिता मताभिप्रेता ।

न हि प्रज्ञप्तेः प्रकाशमात्रस्वरूपाया नीलपीतादिबाह्यालम्बनवैचित्र्यमन्तरेण स्वभावभेदेनैव वैचित्र्यं संभवति
।  
स्फटिकस्येव नीलाद्युपाध्याश्रयैर्विना वैचित्र्यं न घटत इत्यभिप्रायः ।

इतश्च परतन्त्राश्रयस्य बाह्यार्थस्य ज्ञानव्यतिरिक्तस्यास्तिता ।  
संक्लेशनं संक्लेशो दुःखमित्यर्थः ।  
उपलभ्यते ह्यग्निदाहादिनिमित्तं दुःखं ।  
यद्यग्न्यादिबाह्यं दाहादिनिमित्तं विज्ञानव्यतिरिक्तं न स्यात्ततो दाहादिदुःखं नोपलभ्यते ।  
उपलभ्यते तु ।  
अतस्तेन मन्यमहेऽस्ति बाह्योर्ऽथ इति ।  
न हि विज्ञानमात्रे संक्लोशो युक्तः, अन्यत्रादर्शनादित्यभिप्रायः । ।२४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२५

अत्रोच्यते-


प्रज्ञप्तेः सनिमित्तत्वं इष्यते युक्तिदर्शनात् ।  
निमित्तस्यानिमित्तत्वं इष्यते भूतदर्शनात् । ।माण्डूक्योपनिषत्कारिका \_४.२५ । ।


\_\_\_\_\_\_\_\_\_\_

आगमशास्त्रभाष्य \_४.२५  
बाढमेवं प्रज्ञप्तेः सनिमित्तत्वं द्वयसंक्लेशोपलब्धियुक्तिदर्शनादिष्यते त्वया ।  
स्थिरीभव तावत्त्वं युक्तिदर्शनं वस्तुनस्तथात्वाभ्युपगमे कारणमित्यत्र ।

ब्रूहि किं तत इति ।

उच्यते ।  
निमित्तस्य प्रज्ञप्त्यालम्बनाभिमतस्य घटादेरनिमित्तत्वमनालम्बनत्वं वैचित्र्याहेतुत्वमिष्यतेऽस्माभिः ।  
कथम्? भूतदर्शनात्परमार्थदर्शनादित्येतत् ।  
न हि घटो यथाभूतमृद्रूपदर्शने सति तद्व्यतिरेकेणास्ति, यथाश्वान्महिषः पटो वा तन्तुव्यतिरेकेण, तन्तवश्चांशुव्यतिरेकेणेत्येवमुत्तरोत्तर भूतदर्शन आशब्दप्रत्ययनिरोधान्नैव निमित्तमुपलभामह इत्यर्थः ।

अथवा भूतदर्शनाद्बाह्यार्थस्यानिमित्तत्वमिष्यते, रज्ज्वादाविव सर्पादेरित्यर्थः ।  
भ्रान्तिदर्शनविषयत्वाच्च निमित्तस्यानिमित्तत्वं भवेत् ।  
तदभावेऽभावान्न हि सुषुप्तसमाहितमुक्तानां भ्रान्तिदर्शनाभाव आत्मव्यतिरिक्तो बाह्योर्ऽथ उपलभ्यते ।  
न ह्युन्मत्तावगतं वस्त्वनुन्मत्तैरपि तथाभूतं गम्यते ।  
एतेन द्वयदर्शनं संक्लेशोपलब्धिश्च प्रत्युक्ता । ।२५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२६

यस्मान्नास्ति बाह्यं निमित्तमतः-


चित्तं न संस्पृशत्यर्थं नार्थाभासं तथैव च ।  
अभूतो हि यतश्चार्थो नार्थाभासस्ततः पृथक् । ।माण्डूक्योपनिषत्कारिका \_४.२६ । ।

\_\_\_\_\_\_\_\_\_\_

आगमशास्त्रभाष्य \_४.२६  
चित्तं न स्पृशत्यर्थं बाह्यालम्बनविषयम्, नाप्यर्थाभासं चित्तत्वात्स्वप्नचित्तवत् ।  
अभूतो हि जागरितेऽपि स्वप्नार्थवदेव बाह्यः शब्दाद्यर्थो यत उक्तहेतुत्वाच्च ।  
नाप्यर्थाभासश्चित्तात्पृथक्चित्तमेव हि घटाद्यर्थवदवभासते यथा स्वप्ने । ।२६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२७

ननु विपर्यासस्तर्ह्यसति घटादौ घटाद्याभासता चित्तस्य ।  
तथा च सत्यविपर्यासः क्वचिद्वक्तव्य इति ।  
अत्रोच्यते-


निमित्तं न सदा चित्तं संस्पृशत्यध्वसु त्रिषु ।  
अनिमित्तो विपर्यासः कथं तस्य भविष्यति । ।माण्डूक्योपनिषत्कारिका \_४.२७
। ।


\_\_\_\_\_\_\_\_\_\_

आगमशास्त्रभाष्य \_४.२७  
निमित्तं विषयमतीतानागतवर्तमानाध्वसु त्रिष्वपि सदा चित्तं न स्पृशेदेव हि
।  
यदि हि क्वचित्संस्पृशेत्स अविपर्यासः परमार्थ इति ।  
अतस्तदपेक्षयासति घटे घटाद्याभासता विपर्यासः स्यान्न तु तदस्ति कदाचिदपि चित्तस्यार्थसंस्पर्शनं ।  
तस्मादनिमित्तो विपर्यासः कथं तस्य चित्तस्य भविष्यति; न कथञ्चिद्विपर्यासोऽस्तीत्यभिप्रायः ।

अयमेव हि स्वभावश्चित्तस्य यदुतासति निमित्ते घटादौ तद्वदवभासनं । ।२७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२८

प्रज्ञप्तेः सनिमित्तत्वमित्याद्येतदन्तं विज्ञानवादिनो बौद्धस्थ वचनं बाह्यार्थवादिपक्षप्रतिषेधपरमाचार्येणानुमोदितं ।  
तदेव हेतुं कृत्वा तत्पक्षप्रतिषेधाय तदिदमुच्यते-


तस्मान्न जायते चित्तं चित्तदृश्यं न जायते ।  
तस्य पश्यन्ति ये जातिं खे वै पश्यन्ति ते पदं । ।माण्डूक्योपनिषत्कारिका \_४.२८ । ।


\_\_\_\_\_\_\_\_\_\_

आगमशास्त्रभाष्य \_४.२८  
यस्मादसत्येव घटादौ घटाद्याभासता चित्तस्य विज्ञानवादिनाभ्युपगता तदनुमोदितं अस्माभिरपि भूतदर्शनात्, तस्मात्तस्यापि चित्तस्य जायमानावभासतासत्येव जन्मनि युक्ता भवितुमित्यतो न जायते चित्तम्, यथा चित्तदृश्यं न जायते ।

अतस्तस्य चित्तस्य ये जातिं पश्यन्ति विज्ञानवादिनः क्षणिकत्वदुःखित्वशून्यत्वानात्मत्वादि च, तेनैव चित्तेन चित्तस्वरूपं द्रष्टुमशक्यं पश्यन्तः खे वै पश्यन्ति ते पदं पक्ष्यादीनां ।  
अत इतरेभ्योऽपि द्वैतिभ्योऽत्यन्तसाहसिका इत्यर्थो येऽपि शून्यवादिनः पश्यन्त एव सर्वशून्यतां स्वदर्शनस्यापि शून्यतां स्वदर्शनस्यापि शून्यतां प्रतिजानते ते ततोऽपि साहसिकतराः खं मुष्टिनापि जिघृक्षन्ति । ।२८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.२९

उक्तैर्हेतुभिरजमेकं ब्रह्मेति सिद्धं यत्पुनरादौ प्रतिज्ञातं तत्फलोपसंहारार्थोयं श्लोकः-


अजातं जायते यस्मादजातिः प्रकृतिस्ततः ।  
प्रकृतेरन्यथाभावो न कथञ्चिद्भविष्यति । ।माण्डूक्योपनिषत्कारिका \_४.२९
। ।


\_\_\_\_\_\_\_\_\_\_

आगमशास्त्रभाष्य \_४.२९  
अजातं यच्चित्तं ब्रह्मैव जायत इति वादिभिः परिकल्प्यते तदजातं जायते यस्मादजातिः प्रकृतिस्तस्य ।  
ततस्तस्मादजातरूपायाः प्रकृतेरन्यथाभावो जन्म न कथञ्चिद्भविष्यति । ।२९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका४.३०

अयं चापर आत्मनः संसारमोक्षयोः परमार्थसद्भाववादिनां दोष उच्यते-


अनादेरन्तवत्त्वं च संसारस्य न सेत्स्यति ।  
अनन्तता चादिमतो मोक्षस्य न भविष्यति । ।माण्डूक्योपनिषत्कारिका \_४.३० । ।


\_\_\_\_\_\_\_\_\_\_

आगमशास्त्रभाष्य \_४.३०  
अनादेरतीतकोटिरहितस्य संसारस्यान्तवत्त्वं समाप्तिर्न सेत्स्यति युक्तितः सिद्धिं नोपयास्यति ।  
न ह्यनादिः सन्नन्तवान्कश्चित्पदार्थो दृष्टो लोके ।  
बीजाङ्कुरसंबन्धनैरन्तर्यविच्छेदो इष्ट इति चेत्, नै७कवस्त्वभावेनापोदित्वात् ।

तथानन्ततापि विज्ञानप्राप्तिकालप्रभवस्य मोक्षस्यादिमतो न भविष्यति, घटादिष्वदर्शनात् ।  
घचादिविनाशवदवस्तुत्वाददोष इति चेत्, तथा च मोक्षस्य परमार्थसद्भावप्रतिज्ञाहानिः ।  
असत्त्वादेव शशविषाणस्येवादिमत्त्वाभावश्च । ।३० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.३१-३२


आदावन्ते च यन्नास्ति वर्तमानेऽपि तत्तथा ।  
वितथैः सदृशाः सन्तोऽवितथा इव लक्षिताः । ।माण्डूक्योपनिषत्कारिका \_४.३१
। ।


सप्रयोजनता तेषां स्वप्ने विप्रतिपद्यते ।  
तस्मादाद्यन्तवत्त्वेन मिथ्यैव खलु ते स्मृताः । ।माण्डूक्योपनिषत्कारिका \_४.३२ । ।


\_\_\_\_\_\_\_\_\_\_

आगमशास्त्रभाष्य \_४.३१-३२  
वैतथ्ये कृतव्याख्यानौ श्लोकाविह संसारमोक्षाभावप्रसङ्गेन पठितौ । ।३१-३२
। ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका४.३३


सर्वे धर्मा मृषा स्वप्ने कायस्यान्तनिदर्शनात् ।  
संवृत्तेऽस्मिन्प्रदेशे वै भूतानां दर्शनं कुतः । ।माण्डूक्योपनिषत्कारिका \_४.३३ । ।


आगमशास्त्रभाष्य \_४.३३  
निमित्तस्यानिमित्तत्वमिष्यते भूतदर्शनादित्ययमर्थः प्रपञ्च्यत एतैः श्लोकैः । ।३३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.३४


न युक्तं दर्शनं गत्वा कालस्यानियमाद्गतौ ।  
प्रतिबुद्धश्च वै सर्वस्तस्मिन्देशे न विद्यते । ।माण्डूक्योपनिषत्कारिका \_४.३४ । ।


\_\_\_\_\_\_\_\_\_\_

आगमशास्त्रभाष्य \_४.३४  
जागरिते गत्यागमनकालो नियतो देशः प्रमाणतो यस्तस्या नियमान्नियमस्याभावात्स्वप्ने न देशान्तरागमनमित्यर्थः । ।३४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.३५

मित्राद्यैः सह संमन्त्र्य संबुद्धौ न प्रपद्यते ।  
गृहीतं चापि यत्किञ्चित्प्रतिबुद्धो न पश्यति । ।माण्डूक्योपनिषत्कारिका \_४.३५ । ।


\_\_\_\_\_\_\_\_\_\_

आगमशास्त्रभाष्य \_४.३५  
मित्राद्यैः सह संमन्त्र्य तदेव मन्त्रणं प्रतिबुद्धौ न प्रपद्यते ।  
गृहीतं च यत्किञ्चिद्धिरण्यादि न प्राप्नोति ।  
अतश्च न देशान्तरं गच्छन्ति स्वप्ने । ।३५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.३६


स्वप्ने चावस्तुकः कायः पृथगन्यस्य दर्शनात् ।  
यथा कायस्तथा सर्वं चित्तदृश्यं अवस्तुकं । ।माण्डूक्योपनिषत्कारिका \_४.३६ । ।


\_\_\_\_\_\_\_\_\_\_

आगमशास्त्रभाष्य \_४.३६  
स्वप्ने चाटन्दृश्यते यः कायः स अवस्तुकस्ततोऽन्यस्य स्वापदेशस्तस्य पृथक्कायान्तरस्य दर्शनात् ।  
यथा स्वप्नदृश्यः कायोऽसंस्तथा सर्वं चित्तदृश्यमवस्तुकं जागरितेऽपि चित्तदृश्यत्वादित्यर्थः ।  
स्वप्नसमत्वादसज्जागरितमपीति प्रकरणार्थः । ।३६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.३७

इतश्चासत्वं जाग्रद्वस्तुनः-

ग्रहणाज्जागरितवत्तद्धेतुः स्वप्न इष्यते ।  
तद्धेतुत्वात्तु तस्यैव सज्जागरितं इष्यते । ।माण्डूक्योपनिषत्कारिका \_४.३७ । ।


\_\_\_\_\_\_\_\_\_\_

आगमशास्त्रभाष्य \_४.३७  
जागरितवज्जागरितस्ये७व ग्रहणाद्ग्राह्यग्राहकरूपेणास्वप्नस्य तज्जागरितं हेतुरस्य स्वप्नस्य स स्वप्नस्तद्धेतुजागरितकार्यमिष्यते ।  
तद्धेतुत्वाज्जागरितकार्यत्वात्तस्यैव स्वप्नदृश्य एव सज्जागरितं न त्वन्येषां ।  
यथा स्वप्न इत्यभिप्रायः ।

यथा स्वप्नः स्वप्नदृश्य एव सन्साधारणविद्यमानवस्तुवदवभासते तथा तत्कारणत्वात्साधारणविद्यमानवस्तुवदवभासमानं न तु साधारणं विद्यमानवस्तु स्वप्नवदेवेत्यभिप्रायः । ।३७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.३८

ननु स्वप्नकारणत्वेऽपि जागरितवस्तुनो न स्वप्नवदवस्तुत्वं ।  
अत्यन्तचलो हि स्वप्नो जागरितं तु स्थिरं लक्ष्यते ।

सत्यमेवमविवेकिनां स्यात् ।  
विवेकिनां तु न कस्यचिद्वस्तुन उत्पादः प्रसिद्धेऽतः-


उत्पादस्याप्रसिद्धत्वादजं सर्वं उदाहृतं ।  
न च भूतादभूतस्य संभवोऽस्ति कथञ्चन । ।माण्डूक्योपनिषत्कारिका \_४.३८ । ।


\_\_\_\_\_\_\_\_\_\_

आगमशास्त्रभाष्य \_४.३८  
अप्रसिद्धत्वादुत्पादस्यात्मैव सर्वमित्यजं सर्वमुदाहृतं वेदान्तेषु"सबाह्याभ्यन्तरो ह्यजः"(मु.उ.२ । १ । २) इति ।  
यद्यपि मन्यसे जागरितास्ततोऽसत्स्वप्नो जायत इति तदसत् ।  
न भूताद्विद्यमानाद भूतस्यासतः सम्भवोऽस्ति लोके ।  
न ह्यसतः शशविषाणादेः सम्भवो दृष्टः कथञ्चिदपि । ।३८ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.३९

ननूक्तं त्वयैव स्वप्नो जागरितकार्यमिति तत्कथमुत्पादोऽप्रसिद्ध इत्युच्यते?

शृणु तत्र यथा कार्यकारणभावोऽस्माभिरभिप्रेत इति-


असज्जागरिते दृष्ट्वा स्वप्ने पश्यति तन्मयः ।  
असत्स्वप्नेऽपि दृष्ट्वा च प्रतिबुद्धौ न पश्यति । ।माण्डूक्योपनिषत्कारिका \_४.३९ । ।


\_\_\_\_\_\_\_\_\_\_

आगमशास्त्रभाष्य \_४.३९  
असदविद्यमानं रज्जुसर्पद्विकल्पितं वस्तु जागरिते दृष्ट्वा तद्भावभावितस्तन्मयः स्वप्नेऽपि जागरितवद्ग्राह्यग्राहकरूपेण विकल्पयन्पश्यति ।  
तथासत्स्वप्नेऽपि दृष्ट्वा च प्रतिबुद्धौ न पश्यत्यविकल्पयन् ।  
च शब्दात्तथा जागरितेऽपि दृष्ट्वा स्वप्ने न पश्यति कदाचिदित्यर्थः ।  
तस्माज्जागरितं स्वप्नहेतुरुच्यते न तु परमार्थसदिति कृत्वा । ।३९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४०

परमार्थतस्तु न कस्यचित्केनचिदपि प्रकारेण कार्यकारणभाव उपपद्यते कथम्?-


नास्त्यसद्धेतुकं असत्सदसद्धेतुकं तथा ।  
सच्च सद्धेतुकं नास्ति सद्धेतुकं असत्कुतः । ।माण्डूक्योपनिषत्कारिका \_४.४० । ।


\_\_\_\_\_\_\_\_\_\_

आगमशास्त्रभाष्य \_४.४०  
नास्त्यसद्धेतुकमसच्छशविषाणादि हेतुः कारणं यस्यासत एव स्वकुसुमादेस्तदसद्धतुकमसन्न विद्यते ।  
तथा सदपि घटादिवस्त्वसद्धेतुकं शशविषाणादिकार्यं नास्ति ।  
तथा सच्च विद्यमानं घटादि विद्यमानघटादिवस्त्वन्तरकार्यं नास्ति ।  
सत्कार्यमसत्कुत एव सम्भवति? न चान्यः कार्यकारणभावः सम्भवति शक्यो वा कल्पयितुम्? अतो विवेकिनामसिद्ध एव कार्यकारणभावः कस्य चिदित्यभिप्रायः । ।४० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४१

पुनरपि जाग्रत्स्वप्नयोरसतोरपि कार्यकारणभावाशङ्कामपनयन्नाह-


विपर्यासाद्यथा जाग्रदचिन्त्यान्भूतवत्स्पृशेत् ।  
तथा स्वप्ने विपर्यासाद्धर्मांस्तत्रैव पश्यति । ।माण्डूक्योपनिषत्कारिका \_४.४१ । ।


\_\_\_\_\_\_\_\_\_\_

आगमशास्त्रभाष्य \_४.४१  
विपर्यासादविवेकतो यथा जाग्रज्जागरितेऽचिन्त्यान्भावानशक्यचिन्तनीयान्रज्जुसर्पादीन्भूतवत्परमार्थवत्स्पृशन्निव विकल्पयेदित्यर्थः कश्चिद्यथा, तथा स्वप्ने विपर्यासाद्धस्त्यादीन्धर्मान्पश्यन्निव विकल्पयति; तत्रैव पश्यति न तु जागरितादुत्पद्यमानानित्यर्थः । ।४१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४२


उपलम्भात्समाचारादस्ति वस्तुत्ववादिनां ।  
जातिस्तु देशिता बुद्धैरजातेस्त्रसतां सदा । ।माण्डूक्योपनिषत्कारिका \_४.४२ । ।


\_\_\_\_\_\_\_\_\_\_

आगमशास्त्रभाष्य \_४.४२  
यापि बुद्धैरद्वैतवादिभिर्जातिर्देशितोपदिष्टा, उपलम्भनं उपलम्भस्तस्मादुपलब्धेरित्यर्थः, समाचाराद्वर्णाश्रमादिधर्मसमाचरणात्, ताभ्यां हेतुभ्यामस्तिवस्तुत्ववादिनां अस्ति वस्तुभूव इत्येवं वदनशीलानां दृढाग्रहवतां श्रद्दधानानां मन्दविवेकिनामनर्थेपायत्वेन सा देशिता जातिः
।  
तां गृह्णन्तु तावत् ।  
वेदान्ताभ्यासिनां तु स्वयमेवाजाद्वयात्मविषयो विवेको भविष्यतीति न तु परमार्थबुद्ध्या ।  
ते हि श्रोत्रियाः स्थूलबुद्धित्वादजातेरजातिवस्तुनः सदा त्रस्यन्त्यात्मनाशं मन्यमाना अविवेकिन इत्यर्थः ।  
उपायः स अवतारायेत्युक्तं । ।४२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४३


अजातेस्त्रसतां तेषां उपलम्भाद्वियन्ति ये ।  
जातिदोषा न सेत्स्यन्ति दोषोऽप्यल्पो भविष्यति । ।माण्डूक्योपनिषत्कारिका \_४.४३ । ।


\_\_\_\_\_\_\_\_\_\_

आगमशास्त्रभाष्य \_४.४३  
ये चैवमुपलम्भात्समाचराच्चाजातेरजातिवस्तुनस्त्रसन्तोऽस्तिवस्त्वित्यद्वयादात्मनो वियन्ति विरुद्धं यन्ति द्वैतं प्रतिपद्यन्त इत्यर्थः ।  
तेषामजातेस्त्रसतां श्रद्धधानानां सन्मार्गावलम्बिनां जातिदोषा जात्युपलम्भकृता दोषा न सेत्स्यन्ति सिद्धिं नोपयास्यन्ति, विवेकमार्गप्रवृत्तत्वात् ।  
यद्यपि कश्चिद्दोषः स्यात्सोऽप्यल्प एव भविष्यति ।  
सम्यग्दर्शनाप्रतिपत्तिहेतुक इत्यर्थः । ।४३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४४

ननूपलम्भसमाचारयोः प्रमाणत्वादस्त्येव द्वैतं वस्त्विति, न; उपलम्भसमाचारयोर्व्यभिचारात् ।  
कथं व्यभिचार इत्युच्यते-


उपलम्भात्समाचारान्मायाहस्ती यथोच्यते ।  
उपलम्भात्समाचारादस्ति वस्तु तथोच्यते । ।माण्डूक्योपनिषत्कारिका \_४.४४
। ।


\_\_\_\_\_\_\_\_\_\_

आगमशास्त्रभाष्य \_४.४४  
उपलभ्यते हि मायाहस्ती हस्तीव हस्तिनमिवात्र समाचरन्ति, बन्धनारोहणादिहास्तिसम्बन्धिभिर्धर्मैर्हस्तीति चोच्यतेऽसन्नपि यथा तथैवोपलम्भात्समाचाराद्द्वैतं भेदरूपमस्ति वस्त्वित्युच्यते ।  
तस्मान्नोपलम्भसमाचारौ द्वैतवस्तुसद्भावे हेतु भवत इत्यभिप्रायः । ।४४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४५

किं पुनः परमार्थसद्वस्तु यदास्पदा जात्याह्यसद्बुद्धय इत्याह-


जात्याभासं चलाभासं वस्त्वाभासं तथैव च ।  
अजाचलं अवस्तुत्वं विज्ञानं शान्तं अद्वयं । ।माण्डूक्योपनिषत्कारिका \_४.४५ । ।


\_\_\_\_\_\_\_\_\_\_  
आगमशास्त्रभाष्य \_४.४५  
अजाति सज्जातिवदवभासत इति जात्याभासं ।  
तद्यथा देवदत्तो जायत इति ।  
चलाभासं चलमिवाभासत इति ।  
यथा स एव देवदत्तो गच्छतीति ।  
वस्त्वाभासं वस्तु द्रव्यं धर्मि तद्वदवभासत इति वस्त्वाभासं ।  
यथा स एव देवदत्तो गौरो दीर्घ इति जायते देवदत्तः स्पन्दते दीर्घो गौर इत्येवमवभासते ।  
परमार्थतस्त्वजमचलमवस्तुत्वमद्रव्यं च किं तदेवंप्रकारम्? विज्ञानं विज्ञप्तिः ।  
जात्यादिरहितत्वाच्छान्तं ।  
अत एवाद्वयं च तदित्तर्थः । ।४५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४६

एवं न जायते चित्तं एवं धर्मा अजाः स्मृताः ।  
एवं एव विजानन्तो न पतन्ति विपर्यये । ।माण्डूक्योपनिषत्कारिका \_४.४६ । ।


\_\_\_\_\_\_\_\_\_\_

आगमशास्त्रभाष्य \_४.४६  
एवं यथोक्तेभ्यो हेतुभ्यो न जायते चित्तमेवं धर्मा आत्मनोऽजाः स्मृता ब्रह्मविद्भिः ।  
धर्मा इति बहुवचनं देहभेदानुविधायित्वादद्वयस्यैवोपचारतः ।

एवमेव यथोक्तं विज्ञानं जात्यादिरहितमद्वयमात्मतत्त्वं विजानन्तस्त्यक्तबाह्यैषणाः पुनर्नपतन्त्यविद्याध्वान्तसागरे विपर्यये ।  
"तत्र को मोहः कः शोक एकत्वमनुपश्यतः" (ई.उ.७) इत्यादि मन्त्रवर्णात् । ।४६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४७

यथोक्तं परमार्थदर्शनं प्रपञ्चयिष्यन्नाह-


ऋजुवक्रादिकाभासं अलातस्पन्दितं यथा ।  
ग्रहणग्राहकाभासं विज्ञानस्पन्दितं तथा । ।माण्डूक्योपनिषत्कारिका \_४.४७
। ।


\_\_\_\_\_\_\_\_\_\_

आगमशास्त्रभाष्य \_४.४७  
यथा हि लोक ऋजुवक्रादिप्रकाराभासमलातस्पन्दितमुल्काचलनं तथा ग्रहणग्राहकाभासं विषयिविषयाभासमित्यर्थः ।  
किं तद्विज्ञानस्पन्दितं ।  
स्पन्दितमिव स्पन्दितमविद्यया ।  
न ह्यचस्य विज्ञानस्य स्पन्दनमस्ति ।  
अजाचलमिति ह्युक्तं । ।४७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका४.४८


अस्पन्दमानं अलातं अनाभासं अजं यथा ।  
अस्पन्दमानं विज्ञानं अनाभासं अजं तथा । ।माण्डूक्योपनिषत्कारिका \_४.४८
। ।


\_\_\_\_\_\_\_\_\_\_

आगमशास्त्रभाष्य \_४.४८  
अस्पन्दमानं स्पन्दनवर्जितं तदेवालातमृज्वाद्याकारेणाजायमानमनाभासमजं यथा; तथाविद्यया स्पन्दमानमविद्योपरमेऽस्पन्दमानं जात्याद्याकारेणानाभासमजमचलं भविष्यितीत्यर्थः । ।४८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.४९

किं च-


अलाते स्पन्दमाने वै नाभासा अन्यतो भुवः ।  
न ततोऽन्यत्र निस्पन्दान्नालातं प्रविशन्ति ते । ।माण्डूक्योपनिषत्कारिका \_४.४९ । ।


\_\_\_\_\_\_\_\_\_\_

आगमशास्त्रभाष्य \_४.४९  
तस्मिन्नेवालाते स्पन्दमान ऋजुवक्राद्याभासा अलातादन्यतः कुतश्चिदागत्यालाते नैव भवन्ती७ति नान्यतोभुवः ।  
न च तस्मान्निस्पन्दादलातादन्यत्र निर्गताः ।  
न च निस्पन्दमलातमेव प्रविशन्ति ते । ।४९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५०

किं च-


न निर्गता अलातात्ते द्रव्यत्वाभावयोगतः ।  
विज्ञानेऽपि तथैव स्युराभासस्याविशेषतः । ।माण्डूक्योपनिषत्कारिका \_४.५०
। ।


\_\_\_\_\_\_\_\_\_\_

आगमशास्त्रभाष्य \_४.५०  
न निर्गता अलातात्त आभासा गृहादिवद्द्रव्यत्वाभावयोगतो द्रव्यस्यभावो द्रव्यत्वम्, तदभावो द्रव्यत्वाभावः, द्रव्यत्वाभावयोगतो द्रव्यत्वाभावयुक्तैर्वस्तुत्वाभावादित्यर्थः, वस्तुनो हि प्रवेशादि सम्भवति नावस्तुनः ।  
विज्ञानोऽपि जात्याद्याभासास्तथैव स्युराभासस्याविशेषतस्तुल्यत्वात् । ।५० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५१-५२

कथं तुल्यत्वमित्याह-


विज्ञाने स्पन्दमाने वै नाभासा अन्यतोभुवः ।  
न ततोऽन्यत्र निस्पन्दान्न विज्ञानं विशन्ति ते । ।माण्डूक्योपनिषत्कारिका \_४.५१ । ।


न निर्गतास्ते विज्ञानाद्द्रव्यत्वाभावयोगतः ।  
कार्यकारणताभावाद्यतोऽचिन्त्याः सदैव ते । ।माण्डूक्योपनिषत्कारिका \_४.५२ । ।


\_\_\_\_\_\_\_\_\_\_

आगमशास्त्रभाष्य \_४.५१-५२  
अलातेन समानं सर्वं विज्ञानस्य ।  
सदाचलत्वं तु विज्ञानस्य विशेषः ।  
जात्याद्याभास विज्ञानेऽचले किङ्कृता इत्याह ।  
कार्यकारणताभावाज्जन्यजनकत्वानुपपत्तेरभावरूपत्वादचिन्त्यास्ते यतः सदैव ।

यथासत्स्वृज्वाद्याभासेष्वृज्वादिबुद्धिर्दृष्टालातमात्रे तथास्त्वेव जात्यादिषु विज्ञानमात्रे जात्यादिबुद्धिर्मृषैवेति समुदायार्थः । ।५१-५२
। ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५३

अजमेकमात्मतत्त्वमिति स्थितं तत्र यैरपि कार्यकारणभावः कल्प्यते तेषां ।


द्रव्यं द्रव्यस्य हेतुः स्यादन्यदन्यस्य चैव हि ।  
द्रव्यत्वं अन्यभावो वा धर्माणां नोपपद्यते । ।माण्डूक्योपनिषत्कारिका \_४.५३ । ।


\_\_\_\_\_\_\_\_\_\_

आगमशास्त्रभाष्य \_४.५३  
द्रव्यं द्रव्यस्यान्यस्यान्यद्धेतुः कारणं स्यान्न तु तस्यैव तत् ।  
नाप्यद्रव्यं कस्यचित्कारणं स्वतन्त्रं दृष्टं लोके ।  
न च द्रव्यत्वं धर्माणामात्मानामुपपद्यतेऽन्यत्वं वा कुतश्चिद्येनान्यस्य कारणत्वं कार्यत्वं वा प्रतिपद्यते ।  
अतोऽद्रव्यत्वादनन्यत्वाच्च न कस्यचित्कार्यं कारणं वात्मेत्यर्थः । ।५३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५४


एवं न चित्तजा धर्माश्चित्तं वापि न धर्मजं ।  
एवं हेतुफलाजातिं प्रविशन्ति मनीषिणः । ।माण्डूक्योपनिषत्कारिका \_४.५४ । ।


\_\_\_\_\_\_\_\_\_\_

आगमशास्त्रभाष्य \_४.५४  
एवं यथोक्तेभ्यो हेतुभ्य आत्मविज्ञानस्वरूपमेव चित्तमिति न चित्तजा बाह्यधर्मा नापि बाह्यधर्मजं चित्तं ।  
विज्ञानस्वरूपाभासमात्रत्वात्सर्वधर्माणां ।  
एवं न हेतोः फलं जायते नापि फलाद्धेतुरिति हेतुफलयोरजातिं हेतुफलाजातिं प्रविशन्त्यध्यवस्यन्त्यात्मनि हेतुफलयोरभावमेव प्रतिपद्यन्ते ब्रह्मविद इत्यर्थः । ।५४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५५

ये पुनर्हेतुफलयोरभिनिविष्टास्तेषां किं स्यादित्युच्यते- धर्माधर्माख्यस्य हेतोरहं कर्ता मम धर्माधर्मौ तत्फलं कालान्तरे क्वचित्प्राणिनिकाये जातो भोक्ष्य इति-


यावद्धेतुफलावेशस्तावद्धेतुफलोद्भवः ।  
क्षीणे हेतुफलावेशे नास्ति हेतुफलोद्भवः । ।माण्डूक्योपनिषत्कारिका \_४.५५ । ।


\_\_\_\_\_\_\_\_\_\_

आगमशास्त्रभाष्य \_४.५५  
यावद्धेतुफलयोरावेशो हेतुफलाग्रह आत्न्यध्यारोपणं तच्चित्ततेत्यर्थः,तावद्धेतुफलयोरुद्भवो धर्माधर्मयोसत्त्फलस्य चानुच्छेदेन प्रवृत्तिरित्यर्थः ।  
यदा पुनर्मन्त्रौषधिवीर्येणेव ग्रहावेशो यथोक्ताद्वैतदशनेनाविद्योद्भूतहेतुफलावेशोऽपनीतो भवति तदा तस्मिन्क्षीणे नास्ति हेतुफलोद्भवः । ।५५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५६

यदि हेतुफलोद्भवस्तदा को दोष इत्युच्यते-


यावद्धेतुफलावेशः संसारस्तावदायतः ।  
क्षीणे हेतुफलावेशे संसारं न प्रपद्यते । ।माण्डूक्योपनिषत्कारिका \_४.५६
। ।


\_\_\_\_\_\_\_\_\_\_

आगमशास्त्रभाष्य \_४.५६  
यावत्सम्यग्दर्शनेन हेतुफलावेशो न निवर्ततेऽक्षीणः संसारस्तावदायतो दीर्घो भवतीत्यर्थः ।  
क्षीणे पुनर्हेतिफलावेशे संसारं न प्रपद्यते कारणाभावात् । ।५६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५७

नन्वजादात्मनोऽन्यन्नास्त्येव तत्कथं हेतुफलयोः संसारस्य चोत्पत्तिविनाशावुच्येते त्वया?

शृणु-


संवृत्या जायते सर्वं शाश्वतं नास्ति तेन वै ।  
सद्भावेन ह्यजं सर्वं उच्छेदस्तेन नास्ति वै । ।माण्डूक्योपनिषत्कारिका \_४.५७ । ।


\_\_\_\_\_\_\_\_\_\_

आगमशास्त्रभाष्य \_४.५७  
संवृत्या संवरणं संवृतिरविद्याविषयो लौकिको व्यवहारस्ता संवृत्या जायते सर्वं ।  
तेनाविद्याविषये शाश्वतं नित्यं नास्ति वै ।  
अत उत्पत्तिविनाशलक्षणः संसार आयत इत्युच्यते ।  
परमार्थसद्भावेन त्वजं सर्वमात्मैव यस्मात् ।  
अतो जात्यभावादुच्छेदस्तेन नास्ति वै कस्यचिद्धेतुफलादेरित्यर्थः । ।५७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५८


धर्मा य इति जायन्ते जायन्ते ते न तत्त्वतः ।  
जन्म मायोपमं तेषां सा च माया न विद्यते । ।माण्डूक्योपनिषत्कारिका \_४.५८ । ।


\_\_\_\_\_\_\_\_\_\_

आगमशास्त्रभाष्य \_४.५८  
येऽप्यात्मानोऽन्ये च धर्मा जायन्त इति कल्प्यन्ते त इत्येवं प्रकारा यथोक्ता संवृतिनिर्दिश्यत इति संवृत्यैव धर्मा जायन्ते; न ते तत्त्वतः परमार्थतोय जायन्ते ।  
यत्पुनस्तत्संवृत्या जन्म तेषां धर्माणां यथोक्तानां यथा मायया जन्म तथा तन्मायोपमं प्रत्येतव्यं ।

माया नाम वस्तु तर्हि? नैवम्; सा च माया न विद्यते, मायेत्यविद्यमानस्याख्येत्यभिप्रायः । ।५८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.५९

कथं मायोपमं तेषां धर्माणां जन्मेत्याह-


यथा मायामयाद्बीजाज्जायते तन्मयोङ्कुरः ।  
नासौ नित्यो न चोच्छेदी तद्वद्धर्मेषु योजना । ।माण्डूक्योपनिषत्कारिका \_४.५९ । ।


\_\_\_\_\_\_\_\_\_\_

आगमशास्त्रभाष्य \_४.५९  
यथा मायामयाद्बीजाज्जायते तन्मयो मायामयोऽङ्कुरो नासाङ्कुरो नित्यो न चोच्छेदी विनाशी वाभूतत्वात्तद्वदेव धर्मेषु जन्मनाशादियोजना युक्तिर्न तु परमार्थतो धर्माणां जन्म नाशो वा युज्यत इत्यर्थः । ।५९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.६०


नाजेषु सर्वधर्मेषु शाश्वताशाश्वताभिधा ।  
यत्र वर्णा न वर्तन्ते विवेकस्तत्र नोच्यते । ।माण्डूक्योपनिषत्कारिका \_४.६० । ।


\_\_\_\_\_\_\_\_\_\_  
आगमशास्त्रभाष्य \_४.६०  
परमार्थतस्त्वात्मस्वजेषु नित्यैकरसविज्ञप्तिमात्रसत्ताकेषु शाश्वतोऽशाश्वत इत वा नाभिधा नाभिधानं प्रवर्तत इत्यर्थः ।  
यत्र येषु वर्ण्यन्ते यैरर्थास्ते वर्णां शब्दा न प्रवर्तन्तेऽभिधातुं प्रकाशयितुं न प्रवर्तन्त इत्यर्थः ।  
इदमेवमिति विवेको विविक्तता तत्र नित्योऽनित्य इति नोच्यते ।  
"यतो वाचो निवर्तन्ते"(तै.उ.२ । ४ । १) इति श्रुतेः । ।६० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.६१-६२


यथा स्वप्ने द्वयाभासं चित्तं चलति मायया ।  
तथा जाग्रद्द्वयाभासं चित्तं चलति मायया । ।माण्डूक्योपनिषत्कारिका \_४.६१ । ।


अद्वयं च द्वयाभासं चित्तं स्वप्ने न संशयः ।  
अद्वयं च द्वयाभासं तथा जाग्रन्न संशयः । ।माण्डूक्योपनिषत्कारिका \_४.६२
। ।


\_\_\_\_\_\_\_\_\_\_

आगमशास्त्रभाष्य \_४.६१-६२  
यत्पुनर्वाग्गोचरत्वं परमार्थतोऽद्वयस्य विज्ञानमात्रस्य तन्मनसः स्पन्दनमात्रं न परमार्थत इति ।  
उक्तार्थौ श्लोकौ । ।६१-६२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.६३

इतश्च वाग्गोचरस्याभावो द्वैतस्य-


स्वप्नदृक्प्रचरन्स्वप्ने दिक्षु वै दशसु स्थितान् ।  
अण्डजान्स्वेदजान्वापि जीवान्पश्यति यान्सदा । ।माण्डूक्योपनिषत्कारिका \_४.६३ । ।

\_\_\_\_\_\_\_\_\_\_

आगमशास्त्रभाष्य \_४.६३  
स्वप्नान्पश्यतीति स्वप्नदृक्प्रचरन्पर्यटन्स्वप्ने स्वप्नस्थाने दिक्षु वै दशसु स्थितान्वर्तमानाञ्जीवान्प्राणिनोऽण्डजान्स्वेदजान्वा यान्सदा पश्यति
। ।६३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.६४

यद्येवं ततः किम्? उच्यते-


स्वप्नदृक्चित्तदृश्यास्ते न विद्यन्ते ततः पृथक् ।  
तथा तद्दृश्यं एवेदं स्वप्नदृक्चित्तं इष्यते । ।माण्डूक्योपनिषत्कारिका \_४.६४ । ।


\_\_\_\_\_\_\_\_\_\_

आगमशास्त्रभाष्य \_४.६४  
स्वप्नदृशश्चित्तं स्वप्नदृक्चित्तं तेन दृश्यास्ते जीवास्ततस्तस्मात्स्वप्नदृक्चित्तात्पृथङ्न विद्यन्ते न सन्तीत्यर्थः ।  
चित्तमेव ह्यनेकजीवादिभेदाकारेण विकल्प्यते ।  
तथा तदपि स्वप्नदृक्चित्तमिदं तद्दृश्यमेव, तेन स्वप्नदृशा दृश्यं तद्दृश्यं ।  
अतः स्वप्नदृग्व्यतिरेकेण चित्तं नाम नास्तीत्यर्थः । ।६४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.६५-६६


चरञ्जागरिते जाग्रद्दिक्षु वै दशसु स्थितान् ।  
अण्डजान्स्वेदजान्वापि जीवान्पश्यति यान्सदा । ।माण्डूक्योपनिषत्कारिका \_४.६५ । ।


जाग्रच्चित्तेक्षणीयास्ते न विद्यन्ते ततः पृथक् ।  
तथा तद्दृश्यं एवेदं जाग्रतश्चित्तं इष्यते । ।माण्डूक्योपनिषत्कारिका \_४.६६ । ।


\_\_\_\_\_\_\_\_\_\_

आगमशास्त्रभाष्य \_४.६५-६६  
जाग्रतो दृश्या जीवास्तच्चित्ताव्यतिरिक्ताश्चित्तेक्षणीयत्वात्स्वप्नदृक्चित्तेक्षणीयजीववत् ।  
तच्च जीवेक्षणात्मकं चित्तं द्रष्टुरव्यतिरिक्तं द्रष्टुदृश्यत्वात्स्वप्नचित्तवत् ।  
उक्तार्थमन्यत् । ।६५-६६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.६७


उभे ह्यन्योन्यदृश्ये ते किं तदस्तीति चोच्यते ।  
लक्षणाशून्यं उभयं तन्मते नैव गृह्यते । ।माण्डूक्योपनिषत्कारिका \_४.६७
। ।


\_\_\_\_\_\_\_\_\_\_

आगमशास्त्रभाष्य \_४.६७  
जीवचित्त उभे चित्तचैत्ये तेऽन्योन्यदृश्य इतरेतरगम्ये ।  
जीवादिविषयापेक्षं हि चित्तं नाम भवति ।

चित्तापेक्षं हि जीवादि दृश्यं ।  
अतस्तेऽन्येन्यदृश्ये ।  
तस्मान्न किञ्चिदस्तीति चोच्यते चित्तं वा चित्तेक्षणीयं वा किं तदस्तीति विवेकिनोच्यते ।  
न हि स्वप्ने हस्ती हस्तिचित्तं वा विद्यते तथेहापि विवेकिनामित्यभिप्रायः
।

कथम्? लक्षणाशून्यं लक्ष्यतेऽनयेति लक्षणा प्रमाणं प्रमाणशून्यमुभयं चित्तं चैत्यं द्वयं यतस्तन्मतेनैव तच्चित्ततयैव तद्गृह्यते ।  
न हि घटमतिं प्रत्याख्याय घटो गृह्यते नापि घटं प्रत्याख्याय घटमतिः ।  
न हि तत्र प्रमाणप्रमेयभेदः शक्यते कल्पयितुमित्यभिप्रायः । ।६७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.६८-७०


यथा स्वप्नमयो जीवो जायते म्रियतेऽपि च ।  
तथा जीवा अमी सर्वे भवन्ति न भवन्ति च । ।माण्डूक्योपनिषत्कारिका \_४.६८
। ।


यथा मायामयो जीवो जायते म्रियतेऽपि च ।  
तथा जीवा अमी सर्वे भवन्ति न भवन्ति च । ।माण्डूक्योपनिषत्कारिका \_४.६९
। ।


यथा निर्मितको जीवो जायते म्रियतेऽपि च ।  
तथा जीवा अमी सर्वे भवन्ति न भवन्ति च । ।माण्डूक्योपनिषत्कारिका \_४.७०
। ।


\_\_\_\_\_\_\_\_\_\_

आगमशास्त्रभाष्य \_४.६८-७०  
मायामयो मायाविना यः कृतो निर्मितको मन्त्रौषध्यादिभिर्निष्पादितः ।  
स्वप्नमायानिर्मितका अण्डजातयो जीवा यता जायन्ते म्रियन्ते च तछा मनुष्यादिलक्षणा अविद्यमाना एव चित्त विकल्पनामात्रा इत्यर्तः । ।६८-७० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७१


न कश्चिज्जायते जीवः संभवोऽस्य न विद्यते ।  
एतत्तदुत्तमं सत्यं यत्र किञ्चिन्न जायते । ।माण्डूक्योपनिषत्कारिका \_४.७१ । ।


\_\_\_\_\_\_\_\_\_\_

आगमशास्त्रभाष्य \_४.७१  
व्यवहारसत्यविषये जीवानां जन्ममरणादीः स्वप्नादि जीववदित्युक्तं ।  
उत्तमं तु परमार्थसत्यं न कश्चिज्जायते जीव इति ।  
उक्तार्थमन्यत् । ।७१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७२


चित्तस्पन्दिकं एवेदं ग्राह्यग्राहकवद्द्वयं ।  
चित्तं निर्विषयं नित्यं असङ्गं तेन कीर्तितं । ।माण्डूक्योपनिषत्कारिका \_४.७२ । ।


\_\_\_\_\_\_\_\_\_\_

आगमशास्त्रभाष्य \_४.७२  
सर्वं ग्राह्यग्राहकवच्चित्तस्पन्दितमेव द्वयं चित्तं परमार्थत आत्मैवेति निर्विषयं तेन निर्विषयत्वेन नित्यमसङ्गं कीर्तितं ।  
"असङ्गो ह्ययं पुरुषः"(बृ.उ. ४ । ३ । १५,१६) इति श्रुतेः ।  
सविषयस्य हि विषये सङ्गः ।  
निर्विषयत्वाच्चित्तमसङ्गमित्यर्थः । ।७२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७३

ननु निर्विषयत्वेन चेदसङ्गत्वं चित्तस्य न निःसङ्गता भवति यस्माच्छास्ता शास्त्रं शिष्यश्चेत्येवमादेर्विषयस्य विद्यमानत्वात् ।

नैष दोषः ; कस्मात्-


योऽस्ति कल्पितसंवृत्या परमार्थेन नास्त्यसौ ।  
परतन्त्राभिसंवृत्या स्यान्नास्ति परमार्थतः । ।माण्डूक्योपनिषत्कारिका \_४.७३ । ।


\_\_\_\_\_\_\_\_\_\_

आगमशास्त्रभाष्य \_४.७३  
यः पदार्थः शास्त्रादिर्विद्यते स कल्पितसंवृत्या; कल्पिता च सा परमार्थप्रतिपत्युपायत्वेन संवृतिश्च सा, तया योऽस्ति परमार्थेन नास्त्यसौ न विद्यते ।  
ज्ञाते द्वैतं न विद्यत इत्युक्तं ।

यश्च परतन्त्राभिसंवृत्या परशास्त्रव्यवहारेण स्यात्पदार्थः स परमार्थतो निरूप्यमाणो नास्त्येव ।  
तेन युक्तमुक्तमसङ्गं तेन कीर्तिमिति । ।७३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका४.७४

ननु शास्त्रादीनां संवृतित्वेऽज इतीयमपि कल्पनां संवृतिः स्यात्?

सत्यमेवम्-


अजः कल्पितसंवृत्या परमार्थेन नाप्यजः ।  
परतन्त्रादिनिष्पत्त्या संवृत्या जायते तु सः । ।माण्डूक्योपनिषत्कारिका \_४.७४ । ।


\_\_\_\_\_\_\_\_\_\_

आगमशास्त्रभाष्य \_४.७४  
शास्त्रादिकल्पितसंवृत्यैवाज इत्युच्यते ।  
परमार्थेन नाप्यजो यस्मात्परतन्त्राभिनिष्पत्त्या परशास्त्रसिद्धिमपेक्ष्य योऽज इत्युक्तः स संवृत्या जायते ।  
अतोऽज इतीयमपि कल्पना परमार्थविषये नैव क्रमत इत्यर्थः । ।७४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७५

यस्मादसद्विषयस्तस्मात्-

अभूताभिनिवेशोऽस्ति द्वयं तत्र न विद्यते ।  
द्वयाभावं स बुद्ध्वैव निर्निमित्तो न जायते । ।माण्डूक्योपनिषत्कारिका \_४.७५ । ।


\_\_\_\_\_\_\_\_\_\_

आगमशास्त्रभाष्य \_४.७५  
असत्यभूते द्वैतेऽभिनिवेशोऽस्ति केवलं ।  
अभिनिवेश आग्रहमात्रं ।  
द्वयं तत्र न विद्यते ।  
मिथ्याभिनिवेशमात्रं च जन्मनः कारणं यस्मात्तस्माद्द्वयाभावं बुद्ध्वा निर्निमित्तो निवृत्तमिथ्याद्वयाभिनिवेशो यः स न जायते । ।७५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७६


यदा न लभते हेतूनुत्तमाधममध्यमान् ।  
तदा न जायते चित्तं हेत्वभावे फलं कुतः । ।माण्डूक्योपनिषत्कारिका \_४.७६
। ।


\_\_\_\_\_\_\_\_\_\_

आगमशास्त्रभाष्य \_४.७६  
जात्याश्रमविहिता अशीर्वर्जितैरनुष्ठीयमाना धर्मा देवत्वादिप्राप्तिहेतव उत्तमाः केवलाश्च धर्माः ।  
अधर्मव्यामिश्रा मनुष्यत्वादिप्राप्त्यर्था मध्यमाः ।  
तिर्यगादिप्राप्तिनिमित्ता अधर्मलक्षणाः प्रवृत्तिविशेषाश्चाधमाः ।  
तानुत्तममध्यमाधमानविद्यापरिकल्पितान्यदैकमेवाद्वितीयमात्मतत्त्वं सर्वकल्पनावर्जितं जानन्न लभते न पश्यति यथा बालैर्दृश्यमानं गगने मलं विवेकी न पश्यति तद्वत्तदा न जायते नोत्पद्यते चित्तं देवाद्याकारैरुत्तमाधममध्यमफलरूपेण न ह्यसति हेतौ फलमुत्पद्यते बीजाद्यभाव इव सस्यादि । ।७६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७७

हेत्वभावे चित्तं नोत्पद्यत इति ह्युक्तं ।  
स पुनरनुत्पत्तिश्चित्तस्य कीदृशीत्युच्यते-


अनिमित्तस्य चित्तस्य यानुत्पत्तिः समाद्वया ।  
अजातस्यैव सर्वस्य चित्तदृश्यं हि तद्यतः । ।माण्डूक्योपनिषत्कारिका \_४.७७ । ।


\_\_\_\_\_\_\_\_\_\_

आगमशास्त्रभाष्य \_४.७७  
परमार्थदर्शनेन निरस्तधर्माधर्माख्योत्पत्तिनिमित्तस्यानिमित्तस्य चित्तस्येति या मोक्षाख्यानुत्पत्तिः सा सर्वदा सर्वावस्थासु समा निर्विशेषाद्वया च ।  
पूर्वमप्यजातस्यैवानुत्पन्नस्य चित्तस्य सर्वस्याद्वयस्येत्यर्थः ।  
यस्मात्प्रागपु विज्ञानाच्चित्तदृश्यं तदद्वयं जन्म च तस्मादजातस्य सर्वस्य सर्वदा चित्तस्य समाद्वयैवानुत्पत्तिर्न पुनः कदाचिद्भवति कदाचिद्वा न भवति ।  
सर्वदैकरूपैवेत्यर्थः । ।७७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७८

यथोक्तेन न्यायेन जन्मनिमित्तस्य द्वयस्याभावात्-


बुद्ध्वा निमित्ततां सत्यां हेतुं पृथगनाप्नुवन् ।  
वीतशोकं तथाकामं अभयं पदं अश्नुते । ।माण्डूक्योपनिषत्कारिका \_४.७८ । ।


\_\_\_\_\_\_\_\_\_\_

आगमशास्त्रभाष्य \_४.७८  
अनिमित्ततां च सत्यां परमार्थरूपां बुद्ध्वा हेतुं धर्मादिकारणं देवादियोनिप्राप्तये पृथगनाप्नुवन्ननुपाददानस्त्यक्तबाह्यैषणः सन्कामशोकादिवर्जितमविद्यादिरहितमभयं पदमश्नुते पुनर्न जायत इत्यर्थः । ।७८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.७९


अभूताभिनिवेशाद्धि सदृशे तत्प्रवर्तते ।  
वस्त्वभावं स बुध्वैव निःसङ्गं विनिवर्तते । ।माण्डूक्योपनिषत्कारिका \_४.७९ । ।


\_\_\_\_\_\_\_\_\_\_

आगमशास्त्रभाष्य \_४.७९  
यस्माद्भूताभिनिवेशादसति द्वये द्वयास्तित्वनिश्चयोऽभूताभिनिवेशस्तस्मादविद्याव्यामोहरूपाद्धि सदृशे तदनुरूपे तच्चित्तं प्रवर्तते ।  
तस्य द्वयस्य वस्तुनोऽभावं यदा बुद्धवांस्तदा तस्मान्निःसङ्गो निरपेक्षं सद्विनिवर्ततेऽभूताभिनिवेशविषयात् । ।७९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८०


निवृत्तस्याप्रवृत्तस्य निश्चला हि तथा स्थितिः ।  
विषयः स हि बुद्धानां तत्साम्यं अजं अद्वयं । ।माण्डूक्योपनिषत्कारिका \_४.८० । ।


\_\_\_\_\_\_\_\_\_\_

आगमशास्त्रभाष्य \_४.८०  
निवृतस्य द्वैतविषयाद्विषयान्तरे चाप्रवृत्तस्याभावदर्शनेन चित्तस्य निश्चला चलनवर्जिता ब्रह्मस्वरूपैव तदा स्थितिः ।  
यैषा ब्रह्मस्वरूपा स्थितिश्चित्तस्याद्वयविज्ञानैकरसघनलक्षणा, स हि यस्माद्विषयो गोचरः परमार्थदर्शिनां बुद्धानां तस्मात्तत्साम्यं परं निर्विशेषमजमद्वयं च । ।८० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८१

पुनरपि कीदृशश्चासौ बुद्धानां विषय इत्याह-

अजं अनिद्रं अस्वप्नं प्रभातं भवति स्वयं ।  
सकृद्विभातो ह्येवैष धर्म धातुस्वभावतः । ।माण्डूक्योपनिषत्कारिका \_४.८१
। ।


\_\_\_\_\_\_\_\_\_\_

आगमशास्त्रभाष्य \_४.८१  
स्वयमेव तत्प्रभातं भवति, नादित्यपाद्यपेक्षम्; स्ययञ्ज्योतिः स्वभावमित्यर्थः ।  
सकृद्विभातः सदैव विभात इत्येतदेष एवंलक्षण आत्माख्यो धर्मो धातुस्वभावतो वस्तुस्वभावत इत्यर्थः । ।८१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८२

एवमुच्यमानमपि परमार्थतत्त्वं कस्माल्लौकिकैर्न गृह्यत इत्युच्यते-


सुखं आव्रियते नित्यं दुःखं विव्रियते सदा ।  
यस्य कस्य च धर्मस्य ग्रहेण भगवानसौ । ।माण्डूक्योपनिषत्कारिका \_४.८२ । ।


\_\_\_\_\_\_\_\_\_\_

आगमशास्त्रभाष्य \_४.८२  
यस्माद्यस्य कस्यचिद्द्वयवस्तुनो धर्मस्य ग्रहेण ग्रहणावेशेन मिथ्याभिनिविष्टतया सुखमाव्रियतेऽनायासेनाच्छाद्यत इत्यर्थः ।  
द्वयोपलब्धिनिमित्तं हि तत्रावरणं न यत्नान्तरमपेक्ष्यते ।  
दुःखं च विव्रियते प्रकटीक्रियते, परमार्थज्ञानस्य दुर्लभत्वात् ।  
भगवानसावात्मद्वयो देव इत्यर्थः, अतो वेदान्तैराचार्यैश्च बहुश उच्यमानोऽपि नैव ज्ञातुं शक्य इत्यर्थः ।  
"आश्चर्यो वक्ता कुशलोऽस्य लब्धा"(क.उ.१ । २ । ७) इति श्रुतेः । ।८२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८३

अस्ति नास्तीत्यादिसूक्ष्मविषया अपि पण्डितानां ग्रहा भगवतः परमात्मन आवरण एव किमुत मूढजनानां बुद्धिलक्षणा इत्येवमर्थं प्रदर्शयन्नाह-


अस्ति नास्त्यस्ति नास्तीति नास्ति नास्तीति वा पुनः ।  
चलस्थिरोभयाभावैरावृणोत्ये व बालिशः । ।माण्डूक्योपनिषत्कारिका \_४.८३ । ।


\_\_\_\_\_\_\_\_\_\_

आगमशास्त्रभाष्य \_४.८३  
अस्त्यात्मेति वादी कश्चित्प्रतिपद्यते ।  
नास्तीत्यपरो वैनाशिकोऽस्ति नास्तीत्यपरोर्ऽधवैनाशिकः सदसद्वादी दिग्वासाः
।  
नास्ति नास्तीत्यत्यन्तशून्यवादी ।  
तत्रास्तिभावश्चलः, घटाद्यनित्यविलक्षणत्वात् ।  
नास्तिभावः स्थिरः सदाविशेषत्वात् ।  
उभयं चलस्थिरविषयत्वात्सदसद्भावोऽभावोऽत्यन्ताभावः ।

प्रकारचतुष्टयस्यापि तैरतैश्चलिस्थिरोभयाभावैः सदसदादिवादी सर्वोऽपि भगवन्तमावृणोत्येव बालिशोऽविवेकी ।  
यद्यपि पण्डितो बालिश एव परमार्थतत्त्वानवबोधाच्किमु स्वभावमूढो जन इत्यभिप्रायः । ।८३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८४

कीदृक्पुनः परमार्थतत्त्वं यदवबोधादबालिशः पण्डितो भवतीत्याह-


कोठ्यश्चतस्र एतास्तु ग्रहैर्यासां सदा वृतः ।  
भगवानाभिरस्पृष्टो येन दृष्टः स सर्वदृक् । ।माण्डूक्योपनिषत्कारिका \_४.८४ । ।


\_\_\_\_\_\_\_\_\_\_

आगमशास्त्रभाष्य \_४.८४  
कोठ्यः प्रावादुकशास्त्रनिर्णयान्ता एता उक्ता अस्ति नास्तीत्याद्याश्चतस्रो यासां कोटीनां ग्रहैर्ग्रहणैरूपलब्धिनिश्चयैः सदा सर्वदावृत आच्छादितस्तेषामेव प्रावादुकानां यः स भगवानाभिरस्तिनास्तीत्यादिकोटिभिश्चतसृभिरप्यस्पृष्टोऽस्त्यादिविकल्पनावर्जित इत्येतद्येन मुनिना दृष्टो ज्ञातो वेदान्तेष्वौपनिषदः पुरुषः स सर्वदृक्सर्वज्ञः परमार्थपण्डित इत्यर्थः । ।८४ । ।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८५


प्राप्य सर्वज्ञतां कृत्स्नां ब्राह्मण्यं पदं अद्वयं ।  
अनापन्नादिमध्यान्तं किं अतः परं ईहते । ।माण्डूक्योपनिषत्कारिका \_४.८५
। ।


\_\_\_\_\_\_\_\_\_\_

आगमशास्त्रभाष्य \_४.८५  
प्राप्यैतां यथोक्तां कृत्स्नां समस्तां सर्वज्ञतां ब्राह्मण्यं पदं"स ब्राह्मणः"(बृ.उ.३ । ८ । १०) "एष नित्यो महिमा ब्राह्मणस्य" (बृ.उ.४ । ४ । २३) इति श्रुतेः ; आदिमध्यान्ता उत्पत्तिस्थितिलया अनापन्ना अप्राप्ता यस्याद्वयस्य पदस्य न विद्यन्ते तदनापन्नादिमध्यान्तं ब्राह्मण्यं पदम्, तदेव प्राप्य लब्ध्वा किमतः परमस्मादात्मलाभादूर्ध्वमीहते चेष्टते निष्प्रयोजनमित्यर्थः ।  
"नैव तस्य कृतेनार्थः"(गीता ३ । १८) इत्यादिस्मृतेः । ।८५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८६


विप्राणां विनयो ह्येष शमः प्राकृत उच्यते ।  
दमः प्रकृतिदान्तत्वादेवं विद्वाञ्शमं व्रजेत् । ।माण्डूक्योपनिषत्कारिका \_४.८६ । ।

\_\_\_\_\_\_\_\_\_\_

आगमशास्त्रभाष्य \_४.८६  
विप्राणां ब्राह्मणानां विनयो विनीतत्वं स्वाभाविकं यदेतात्मस्वरूपेणावस्थानं ।  
एष विनयः शमोऽप्येष एव प्राकृतः स्वाभाविकोऽकृतक उच्यते ।  
दमोऽप्येष एव प्रकृतिदान्तत्वात्स्वभावत एव चोपशान्तरूपत्वाद्ब्रह्मणः ।  
एवं यथोक्तं स्वभावोपशान्तं ब्रह्म विद्वाञ्शममुपशान्तिं स्वाभाविकीं ब्रह्मस्वरूपां व्रजेद्ब्रह्मस्वरूपेणावतिष्ठत इत्यर्थः । ।८६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका४.८७

एवमन्योन्यविरुद्धत्वात्संसारकारणानि रागद्वेषदोषास्पदानि प्रावादुकानां दर्शनानि ।  
अतो मिथ्यादर्शनानि तानीति तद्युक्तिभिरेव दर्शयित्वा चतुष्कोटिवर्जितत्वाद्राहादिदोषानास्पदं स्वभावशान्तमद्वैतदर्शनमेव सम्यग्दर्शमित्युपसंहृतं ।  
अथेदानीं स्वप्रक्रियाप्रदर्शनार्थ आरम्भः-


सवस्तु सोपलम्भं च द्वयं लौकिकं इष्यते ।  
अवस्तु सोपलम्भं च शुद्धं लौकिकं इष्यते । ।माण्डूक्योपनिषत्कारिका \_४.८७ । ।


\_\_\_\_\_\_\_\_\_\_

आगमशास्त्रभाष्य \_४.८७  
सवस्तु संवृतिसता वस्तुना सह वर्तत इति सवस्तु, तथा चोपलब्धिरुपलम्भस्तेन सह वर्तत इति सोपल्भं च शास्त्रादिसर्वव्यवहारास्पदं ग्राह्यग्राहकलक्षणं द्वयं लौकिकं लोकादनपेतं लोकिकं जागरितमित्येतत् ।  
एवं लक्षणं जागरितमिष्यते वेदान्तेषु ।

अवस्तु संवृतेरप्यभावात् ।  
सोपलम्भं वस्तुवदुपलम्भनमुपलम्भोऽसत्यपि वस्तुनि तेन सह वर्तत इति सोपलम्भं च ।  
शुद्धं केवलं प्रविभक्तं जागरितात्स्थूलाल्लौकिकं सर्वप्राणिसाधारणत्वादिष्यते स्वप्न इत्यर्थः । ।८७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८८


अवस्त्वनुपलम्भं च लोकोत्तरं इति स्मृतं ।  
ज्ञानं ज्ञेयं च विज्ञेयं सदा बुद्धैः प्रकीर्तितं । ।माण्डूक्योपनिषत्कारिका \_४.८८ । ।


\_\_\_\_\_\_\_\_\_\_

आगमशास्त्रभाष्य \_४.८८  
अवस्त्वनुपलम्भं च ग्राह्यग्रहणवर्जितमित्येतत्, लोकोत्तरं अत एव लोकातीतं
।  
ग्राह्यग्रहणविषयो हि लोकस्तदभावात्सर्वप्रवृत्तिबीजं सुषुप्तमित्येतदेवं स्मृतं ।

सोपायं परमार्थतत्त्वं लौकिकं शुद्धलौकिकं लोकोत्तरं च क्रमेण येन ज्ञानेन ज्ञायते तज्ज्ञानं ।  
ज्ञेयमेतान्येव त्रीणि ।  
एतद्व्यतिरेकेण ज्ञेयानुपपत्तेः सर्वप्रावादुककल्पितवस्तुनोऽत्रैवान्तर्भावात् ।  
विज्ञेयं परमार्थसत्यं तुर्याख्यमद्वयमजमात्मतत्त्वमित्यर्थः ।  
सदा सर्वदै९तल्लौकिकादिविज्ञेयान्तं बुद्धैः परमार्थदर्शिभिर्ब्रह्मविद्भिः प्रकीर्तितं । ।८८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.८९


ज्ञाने च त्रिविधे ज्ञेये क्रमेण विदिते स्वयं ।  
सर्वज्ञता हि सर्वत्र भवतीह महाधियः । ।माण्डूक्योपनिषत्कारिका \_४.८९ । ।


\_\_\_\_\_\_\_\_\_\_

आगमशास्त्रभाष्य \_४.८९  
ज्ञाने च लौकिकादिविषये, ज्ञेये च लौकिकादौ त्रिविधे- पूर्वं लौकिकं स्थूलम्, तदभावेन पश्चाच्छुद्धं लौकिकम्, तथाभावेन लोकोत्तरमित्येवं क्रमेण स्थानत्रयाभावेन परमार्थसत्ये तुर्येऽद्वयेऽजेऽभये विदिते स्वयमेवात्मस्वरूपमेव सर्वज्ञता सर्वश्चासौ ज्ञश्च सर्वज्ञस्तद्भावः सर्वज्ञता, इहास्मिंल्लोके भवति महाधियो महाबुद्धेः ।  
सर्वलोकातिशयवस्तुविषयबुद्धित्वादेवंविदः सर्वत्र सर्वदा भवति ।  
सकृद्विदिते स्वरूपे व्यभिचाराभावादित्यर्थः ।  
न हि परमार्थविदो ज्ञानोद्भवाभिभवौ स्तो यथान्येषां प्रावादुकानां । ।८९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९०

लौकिकादीनां क्रमेण ज्ञेयत्वेन निर्देशादस्तित्वाशङ्का परमार्थतो मा भूदित्याह-


हेयज्ञेयाप्यपाक्यानि विज्ञेयान्यग्रयाणतः ।  
तेषां अन्यत्र विज्ञेयादुपलम्भस्त्रिषु स्मृतः । ।माण्डूक्योपनिषत्कारिका \_४.९० । ।


\_\_\_\_\_\_\_\_\_\_

आगमशास्त्रभाष्य \_४.९०  
हेयानि च लौकिकादीनि त्रीणि जागरितस्वप्नसुषुप्तान्यात्मन्यसत्त्वेन रज्ज्वां सर्पवद्धातव्यानीत्यर्थः ।  
ज्ञेयमिह चतुष्कोटिवर्जितं परमार्थतत्त्वं ।  
आप्यान्याप्तव्यानि त्यक्तबाह्यैषणात्रयेण भिक्षुणा पाण्डित्यबाल्यमौनाख्यानि साधनानि ।  
पाक्यानि रागद्वेषमोहादयो दोषाः कषायाख्यानि पक्तव्यानि ।  
सर्वाण्येतानि हेयज्ञेयाप्यपाक्यानि विज्ञेयानि भिक्षुणोपायत्वेनेत्यर्थः, अग्रयाणातः प्रथमतः ।

तेषां हेयादीनामन्यत्र विज्ञेयात्परमार्थसत्यं विज्ञेयं ब्रह्मैकं वर्जयित्वा, उपल्भनमुपलम्भोऽविद्याकल्पनामात्रं ।  
हेयाप्यापक्येषु त्रिष्वपि स्मृतो ब्रह्मविद्भिर्न परमार्थसत्यता त्रयाणामित्यर्थः । ।९० । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९१

परमार्थतस्तु-


प्रकृत्याकाशवज्ज्ञेयाः सर्वे धर्मा अनादयः ।  
विद्यते न हि नानात्वं तेषां क्वचन किञ्चनः । ।माण्डूक्योपनिषत्कारिका \_४.९१ । ।


\_\_\_\_\_\_\_\_\_\_

आगमशास्त्रभाष्य \_४.९१  
प्रकृत्या स्वभावत आकाशवदाकाशतुल्याः सूक्ष्मनिरञ्जनसर्वगतत्वैः सर्वे धर्मा आत्मानो ज्ञेयां मुमुक्षुभिरनादयो नित्याः ।  
बहुवचनकृतभेदाशङ्कां निराकुर्वन्नाह- क्वचन किञ्चन किन्दिदणुमात्रमपि तेषां न विद्यते नानात्वमिति । ।९१ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९२

ज्ञेयतापि धर्माणां संवृत्यैव न परमार्थत इत्याह-

आदिबुद्धाः प्रकृत्यैव सर्वे धर्माः सुनिश्चिताः ।  
यस्यैवं भवति क्षान्तिः सोऽमृतत्वाय कल्पते । ।माण्डूक्योपनिषत्कारिका \_४.९२ । ।


\_\_\_\_\_\_\_\_\_\_

आगमशास्त्रभाष्य \_४.९२  
यस्मादादौ बुद्धा आदिबुद्धाः प्रकृत्यैव स्वभावत एव यथा नित्यप्रकाशस्वरूपः सवितैवं नित्यबोधस्वरूपा इत्यर्थः सर्वे धर्माः सर्व आत्मानः ।  
न च तेषां निश्चयः कर्तव्यो नित्यनिश्चितस्वरूपा इत्यर्थः ।  
न संदिह्यमानस्वरूपा एवं नैवं चेति ।

यस्य मुमुक्षोरेवं यथोक्तप्रकारेण सर्वदा बोधनिश्चयनिरपेक्षतात्मार्थं परार्थं वा यथा सविता नित्यं प्रकाशान्तरनिरपेक्षः स्वार्थं परमार्थं चेत्येवं भवति क्षान्तिर्बोधकर्तव्यतानिरपेक्षता सर्वदा स्वात्मनि स अमृतत्वायामृतभावाय कल्पते मोक्षाय समर्थो भवतीत्यर्थः । ।९२ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९३

तथा नापि शान्तिकर्तव्यतात्मनीत्याह-


आदिशान्ता ह्यनुत्पन्नाः प्रकृत्यैव सुनिर्वृताः ।  
सर्वे धर्माः समाभिन्ना अजं साम्यं विशारदं । ।माण्डूक्योपनिषत्कारिका \_४.९३ । ।


\_\_\_\_\_\_\_\_\_\_

आगमशास्त्रभाष्य \_४.९३  
यस्मादादिशान्ता नित्यमेव शान्ता अनुत्पन्ना अजाश्च प्रकृत्यैव सुनिर्वृताः सुष्ठूपरतस्वभावा इत्यर्थः, सर्वे धर्माः समाश्चाभिन्नाश्च समाभिन्नाः, अजं साम्यं विशारदं विशुद्धमात्मतत्वं यस्मात्तस्माच्छान्तिर्मोक्षो वा नास्ति कर्तव्य इत्यर्थः, न हि नित्यैकस्वभावस्य कृतं किञ्चिदर्थवत्स्यात् । ।९३ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९४

ये यथोक्तं परमार्थतत्त्वं प्रतिपन्नास्त एवाकृपणा लोके कृपणा एवान्य इत्याह-


वैशारद्यं तु वै नास्ति भेदे विचरतां सदा ।  
भेदनिम्नाः पृथग्वादास्तस्मात्ते कृपणाः स्मृताः । ।माण्डूक्योपनिषत्कारिका \_४.९४ । ।


\_\_\_\_\_\_\_\_\_\_

आगमशास्त्रभाष्य \_४.९४  
यस्माद्भेदनिम्ना भेदानुयायिनः संसारानुगा इत्यर्थः ; के? पृदग्वादाः पृथङ्नाना वस्त्वित्येवं वदनं येषां ते पृथग्वादा द्वैतिन इत्यर्थः, तस्मात्ते कृपणाः क्षुद्राः स्मृताः; यस्माद्वैशारद्यं विशुद्धिर्नास्ति तेषां भेदे विचरतां द्वैतमार्गेऽविद्याकल्पिते सर्वदा वर्तमानानामित्यर्थः
।  
अतो युक्तमेव तेषां कार्पण्यमित्यभिप्रायः । ।९४ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९५

यदिदं परमार्थतत्त्वममहात्मभिरपण्डितैर्वेदान्तबहिःष्ठैः क्षुद्रैरल्पप्रज्ञैरनवगाह्यमित्याह-


अजे साम्ये तु ये केचिद्भविष्यन्ति सुनिश्चिताः ।  
ते हि लोके महाज्ञानास्तच्च लोको न गाहते । ।माण्डूक्योपनिषत्कारिका \_४.९५ । ।


\_\_\_\_\_\_\_\_\_\_

आगमशास्त्रभाष्य \_४.९५  
अजे साम्ये परमार्थतत्त्व एवमेवेति ये केचित्स्त्रायदयोऽपि सुनिश्चिता भविष्यन्ति चेत्त एव हि लोके महाज्ञाना निरतिशय तत्त्वविषयज्ञाना इत्यर्थः
।

तच्च तेषां वर्त्म तेषां विदितं परमार्थतत्त्वं सामान्यबुद्धिरन्यो लोको न गाहते नावतरिति न विषयीकरोतीत्यर्थः ।  
सर्वाभूतात्मभूतस्य सर्वभूतहितस्य च ।  
देवा अपि मार्गे मुह्यन्त्यपदस्य पदैषिणः ।  
"शकुनीनामिवाकाशे गतिर्नैवोपलभ्यते"(महा.शा.२३९ । २३,२४) इत्यादिस्मरणात् । ।९५ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

माण्डूक्योपनिषत्कारिका४.९६

कथं महाज्ञानत्वमित्याह-


अजेष्वजं असंक्रान्तं धर्मेषु ज्ञानं इष्यते ।  
यतो न क्रमते ज्ञानं असङ्गं तेन कीर्तितं । ।माण्डूक्योपनिषत्कारिका \_४.९६ । ।


\_\_\_\_\_\_\_\_\_\_

आगमशास्त्रभाष्य \_४.९६  
अजेष्वनुत्पन्नेष्वचलेषु धर्मेष्वात्मस्वजमचलं च ज्ञानमिष्यते सवितरीवौष्ण्यं प्रकाशश्च यतस्तस्मादसंक्रान्तमर्थान्तरे ज्ञानमजमिष्यते
।  
यस्मान्न क्रमतेर्ऽथान्तरे ज्ञानं तेन कारणेनासङ्गं तत्कीर्तितमाकाशकल्पमित्युक्तं । ।९६ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९७


अणुमात्रेऽपि वैधर्म्ये जायमानेऽविपश्चितः ।  
असङ्गता सदा नास्ति किमुतावरणच्युतिः । ।माण्डूक्योपनिषत्कारिका \_४.९७ । ।


\_\_\_\_\_\_\_\_\_\_

आगमशास्त्रभाष्य \_४.९७  
इतोऽन्येषां वादिनामणुमात्रेऽपि वैधर्म्ये वस्तुनि बहिरन्तर्वा जायमान उत्पाद्यमानेऽविपश्चितोऽविवेकिनोऽसङ्गता असङ्गत्वं सदा नास्ति किमुत वक्तयव्यमावरणच्युतिर्बन्धनाशो नास्तीति । ।९७ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९८

तेषामावरणच्युतिर्नास्तीति ब्रुवतां स्वसिद्धान्तेऽभ्युपगतं तर्हि धर्माणामावरणं ।  
नेत्युच्यते ।

अलब्धावरणाः सर्वे धर्माः प्रकृतिनिर्मलाः ।  
आदौ बुद्धास्तथा मुक्ता बुध्यन्त इति नायकाः । ।माण्डूक्योपनिषत्कारिका \_४.९८ । ।


\_\_\_\_\_\_\_\_\_\_

आगमशास्त्रभाष्य \_४.९८  
अलब्धावरणाः- अलब्धमप्राप्तमावरणमविद्यादिबन्धनं येषां ते धर्मा अलब्धावरणा बन्धनरहिता इत्यर्थः, प्रकृतिनिर्मलाः स्वभावशुद्धा आदौ बुद्धास्तथा मुक्ता यस्मान्नित्यशुद्धबुद्धमुक्तस्वभावाः ।  
यद्येवं कथं तर्हि बुध्यन्त इत्युच्यते?  
नायकाः स्वामिनः समर्था बोद्धुं बोधशक्तिमत्स्वभावा इत्यर्थः, यथा नित्यप्रकाशस्वरूपोऽपि सविता प्रकाशत इत्युच्यते यथा वा नित्यनिवृत्तगतयोऽपि नित्यमेव शैलास्तिष्ठन्तीत्युच्यते तद्वत् । ।९८ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.९९


क्रमते न हि बुद्धस्य ज्ञानं धर्मेषु तायिनः ।  
सर्वे धर्मास्तथा ज्ञानं नैतद्बुद्धेन भाषितं । ।माण्डूक्योपनिषत्कारिका \_४.९९ । ।


\_\_\_\_\_\_\_\_\_\_

आगमशास्त्रभाष्य \_४.९९  
यस्मान्न हि क्रमते बुद्धस्य परमार्थदर्शिनो ज्ञानं विषयान्तरेषु धर्मेषु धर्मसंस्थं सवितरीव प्रभा, तायिनस्तायोऽस्यास्तीति तायी, संतानवतो निरन्तरस्याकाशकल्पस्येत्यर्थः, पूजावतो वा प्रज्ञावतो वा, सर्वे धर्मा आत्मानोऽपि तथा ज्ञानवदेवाकाशकल्पत्वान्न क्रमन्ते क्वचिदप्यर्थान्तर इत्यर्थः ।

यदादावुपन्यस्तं ज्ञानेनाकाशकल्पेनेत्यादि तदिदमाकाशकल्पस्य तायिनो बुद्धस्य तदनन्यत्वादाकाशकल्पं ज्ञानं न क्रमये क्वचिदप्यर्थान्तरे ।  
तथा धर्मा इति ।  
आकाशमिवाचलमविक्रियं निरवयवं नित्यमद्वितीयमसङ्गमदृश्यमग्राह्यमशनायाद्यतीतं ब्रह्मात्मतत्त्वं ।  
"न हि द्रष्टुर्दृष्टेर्विपरिलोपो विद्यते"(बृ.उ.४ । ३ । २३) इति श्रुतेः ।

ज्ञानज्ञेयज्ञातृभेदरहितं परमार्थतत्त्वमद्वयं एतन्न बुद्धेन भाषितं ।  
यद्यपि बाह्यार्थनिराकरणं ज्ञानमात्रकल्पना चाद्वयवस्तुसामीप्यमुक्तं ।  
इदं तु परमार्थतत्त्वमद्वैतं वेदान्तेष्वेव विज्ञेयमित्यर्थः । ।९९ । ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


माण्डूक्योपनिषत्कारिका४.१००

शास्त्रसमाप्तौ परमार्थतत्त्वस्तुत्यर्थं नमस्कार उच्यते-


दुर्दर्शं अतिगम्भीरं अजं साम्यं विशारदं ।  
बुद्ध्वा पदं अनानात्वं नमस्कुर्मो यथाबलं । ।माण्डूक्योपनिषत्कारिका \_४.१०० । ।


\_\_\_\_\_\_\_\_\_\_

आगमशास्त्रभाष्य \_४.१००  
दुर्दर्शं दुःखेन दर्शनमस्येति दुर्दर्शम्, अस्ति नास्तीति चतुष्कोटिवर्जिततत्वाद्दुर्विज्ञेयमित्यर्थः ।  
अत एवातिगम्भीरं दुष्पर्वेशं महासमुद्रवदकृतप्रज्ञैः, अजं साम्यं विशारदं ईदृक्पदमनानात्वं नानात्ववर्जितं बुद्ध्वावगम्य तद्भूताः सन्तो नमस्कुर्मस्तस्मै पदाय, अव्यवहार्यमपि व्यवहारगोचरमापाद्य यथाबलं यथाशक्तीत्यर्थः । ।१०० । ।


इति शङ्करभगवतः कृतौ गौडपादीयागमशास्त्रविवरणेऽलातशान्त्याख्यं चतुर्थं प्रकरणं । ।


ॐ शन्तिः! शान्तिः!! शान्तिः!!!






\]
