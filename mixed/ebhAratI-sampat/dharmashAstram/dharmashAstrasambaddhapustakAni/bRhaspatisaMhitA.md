+++
title = "बृहस्पतिसंहिता"
domain = "धर्मशास्त्रम्"
sub-domain = "धर्मशास्त्रसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2540"
source_url = "https://www.ebharatisampat.in/readbook3.php?bookid=MDg4MTU3NTU0MDM4MzQy&pageno=MjI0MjQyNjk5NTk="

+++
[[बृहस्पतिसंहिता	Source: [EB](https://www.ebharatisampat.in/readbook3.php?bookid=MDg4MTU3NTU0MDM4MzQy&pageno=MjI0MjQyNjk5NTk=)]]

\[

  बृहस्पतिसंहिता ।

इष्ट्वा क्रतुशतं राजा समाप्तवरदक्षिणम् ।  
मघवान् वाग्विदां श्रेष्ठं पर्य्यपृच्छद् बृहस्पतिम् ॥ 1 ॥  
भगवन् केन दानेन सर्व्वतः सुखमेधते ।  
यद्दत्तं यन्महार्घञ्च तन्मे ब्रूहि महातपः ॥ 2 ॥  
एवमिन्द्रेण पृष्टोऽसौ देवदेवपुरोहितः ।  
वाचस्पतिर्म्महाप्राज्ञो वृहस्पतिरूवाच ह ॥ 3 ॥  
सुवर्णदानं गोदानं भूमिदानञ्च वासव ।  
एतत् प्रयच्छमानस्तु सर्व्व पापैः प्रमुच्यते ॥ 4 ॥  
सुवर्ण रजतं वस्त्रं मणिरत्नञ्च वासव ।  
सर्व्वमेव भवेद्दत्तं वसुधां यः प्रयच्छति ॥ 5 ॥  
फालाकृष्टां महीं दत्त्वा सवीजां शस्यशालिनीम् ।  
यावत् सूर्य्यकरा लोकास्तावत् स्वर्गे महीयते ॥ 6 ॥  
यत्‌किञ्चित् कुरूते पापं पुरूषो वृत्तिकर्षितः ।  
अपि गोचर्म्ममात्रेण भूमिदानेन शुध्यति ॥ 7 ॥  
दशहस्तेन दण्डेन त्रिंशद्दण्डानि वर्त्तनम् ।  
दश तान्येव विस्तारो गोचर्म्मैतन्महाफलम् ॥ 8 ॥  
सवृषं गोसहस्रञ्च यत्र तिष्ठत्यतन्द्रितम् ।  
वालवत्‌सप्रसूतानां तद्‌गोचर्म्म इति स्मृतम् ॥ 9 ॥  
विप्राय दद्याच्च गुणान्विताय तपोनियुक्ताय जितेन्द्रियाय ।  
यावन्मही तिष्ठति सागरान्ता तावत् फलं तस्य भवेदनन्तम् ॥ 10 ॥  
यथा वीजनानि रोहन्ति प्रकीर्णानि महीतले ।  
एवं पुण्याः प्ररोहन्ति भूमिदानसमार्ज्जिताः ॥ 11 ॥  
यथाप्सु पतितः सद्यस्तैलविन्दुः प्रसर्पति ।  
एवं भूमिकृतं दानं शस्ये शस्ये प्ररोहति ॥ 12 ॥  
अन्नदाः मुखिनो नित्यं वस्त्रदश्चैव रुपवान् ।  
स नरः सर्व्वदा भुवो यो ददाति वसुन्धराम् ॥ 13 ॥  
यथा गौर्भरते वत्सं क्षीरमुत्मृज्य क्षीरिणी ।  
एवं दत्ता सहस्राक्ष भूमिर्भरति भूमिदम् ॥ 14 ॥  
शङ्खं भद्रासनं छत्रं चरस्थावरवारणाः ।  
भूमिदानस्य पुण्यानि फलं स्वर्गः पुरन्दर ॥ 15 ॥  
आदित्यो वरूणो विष्णुरब्रह्मा सोमो हुताशनः ।  
शूलपाणिश्च भगवानभिनन्दति भूमिदम् ॥ 16 ॥  
आस्फोटयन्ति पितरः प्रहर्षन्ति पितामहाः ।  
भूमिदाता कुले जातः स नस्त्राता भविष्यति ॥ 17 ॥  
त्रीण्याहुरतिदानानि गावः पृथ्वी सरस्वती ।  
तारयन्ति हि दातारं सर्व्वात् पापादसंशयम् ॥ 18 ॥  
प्रावृता वस्त्रदा यान्ति नग्ना यान्ति त्वदस्त्रदाः ।  
तृप्ता यान्त्यन्नदातारः क्षुधिता यान्त्यनन्नदाः ॥ 19 ॥  
काङ्क्षन्ति पितरः सर्व्वे नरकाद्भयभीरवः ।  
गयां यो यास्यति पुत्रः स नस्त्राता भविष्यति ॥ 20 ॥  
एष्टव्या वहवः पुत्राः यद्येकोऽपि गयां व्रजेत् ।  
यजेत वाश्वमेधेन नीलं वा वृषमुत्‌सृजेत् ॥ 21 ॥  
लोहितो यस्तु वर्णेन पुच्छाग्रे यस्तु पाण्डुरः ।  
श्वेतः स्वुरविषाणाम्यां स नीलो वृष उच्यते ॥ 22 ॥  
नीलः पाण्डुरलाङ्गूलस्तृणमुद्धरते तु यः ।  
षष्टिर्व्वर्षसहस्राणि पितरस्तेन तर्पिताः ॥ 23 ॥  
यच्च शृङ्गगतं पङ्कं कुलात्तिष्ठति चोद्धृतम् ।  
पितरस्तस्य गच्छन्ति सोमलोकं शुभाद्युतिम् ॥ 24 ॥  
पृथ्वी यदोर्द्दिलीपस्य नृगस्य नहुषस्य च ।  
अन्येषाञ्च नरेन्द्राणां पुनरन्या भविष्यति ॥ 25 ॥  
वहुभिर्व्वसुधा दत्ता राजभिः सगरादिभिः ।  
यस्य यस्य यदा भूमिस्तस्य तस्य तदा फलम् ॥ 26 ॥  
यस्तु ब्रह्मघ्नः स्त्रौघ्नो वा यस्तु वै पितृघातकः ।  
गवां शतसहस्राणां हन्ता भवति दुष्कृती ॥ 27 ॥  
स्वदत्तां परदत्तां वा यो हरेच्च वसुन्धराम् ।  
स्वविष्ठायां क्रिमिर्भूत्वा पितृभिः सह पच्यते ॥ 28 ॥  
आक्षेप्ता वानुमन्ता च तमेव नरकं व्रजेत् ॥ 29 ॥  
भूमिदो भूमिहर्त्ता च नापरं पुण्यपापयोः ।  
ऊर्द्धाधो वावतिष्ठेत यावदाभूतसंप्लवम् ॥ 30 ॥  
अग्नेरपत्यं प्रथमं हिरण्यं भूर्वैष्णवी सूर्य्यसूताश्च गावः ।  
लोकास्त्रयस्तेन भवन्ति दत्ता यः काञ्चनं गाञ्च महीञ्च दद्यात् ॥ 31 ॥  
ष़ड़शीतिसहस्राणां योजनानां वसुन्धराम् ।  
स्वतो दत्ता तु सर्व्वत्र सर्व्वकामप्रदायिनी ॥ 32 ॥  
भूमिं यः प्रतिगृह्नाति भूमिं यस्तु प्रयच्छति ।  
उभौ तौ पुण्यकर्म्माणौ नियतं स्वर्गगामिनौ ॥ 33 ॥  
सर्व्वेषामेव दानानामेकजन्मानुगं फलम् ।  
हाटकक्षितिगौरौणां सप्तजन्मानुगं फलम् ॥ 34 ॥  
यो न हिंस्यादहं ह्यात्मा भूतग्रामं चतुर्ब्बिधम् ।  
तस्य देहाद्वियुक्तस्य भयं नास्ति कदाचन ॥ 35 ॥  
अन्यायेन हृता भूमिर्यैर्नरैरपहारिता ।  
हरतो हारयन्तश्च हन्युस्ते सप्तमं कुलम् ॥ 36 ॥  
हरते हरयेदयस्तु मन्दवुद्धिस्तमोवृतः ।  
स वध्यो वारूणैः षाशैस्तिर्य्यगयोनिषु जायते ॥ 37 ॥  
अश्रुभिः पतितैस्तेषां दानानामपकीर्त्तनम् ।  
ब्राह्मणस्य हृते क्षेत्रे हृतं त्रिपुरूषं कुलम् ॥ 38 ॥  
वापीकूपसहस्रेण अश्वमेधशतेन च ।  
गवां काटिप्रदानेन भूमिहर्त्ता न शुध्यति ॥ 39 ॥  
गामेकां स्वर्णमेकं वा भूमेरप्यर्द्धमङ्गुलम् ।  
रून्धन्नरकमायाति यावदाभूतसंप्लवम् ॥ 40 ॥  
अर्द्धाङ्गलस्य सीमाया हरणेन प्रणश्यति ।  
गोवीथीं ग्रामरथ्याञ्च श्मशानं गोकुलं तथा ॥ 41 ॥  
सम्पीड्य नरकं याति यावदाभूतसंप्लवम् ।  
ऊषरे निर्ज्जले स्थाने प्रास्तं शस्यं विसर्ज्जयेत् ॥ 42 ॥  
जलाधारश्च कर्त्तव्यो व्यासस्य वचनं यथा ।  
पञ्च कन्यानृते हन्ति दश हन्ति गवानृते ॥ 43 ॥  
शतमश्वानृते हन्ति सहस्रं पुरूषानृते ।  
हन्ति जातानजातांश्च हिरण्यार्थेऽनृतं वदेत् ॥ 44 ॥  
सर्व्वं भूम्यनृते हन्ति मास्म भूम्यनृतं वदीः ।  
ब्रह्मस्वे मारतिं कुर्य्याः प्राणैः कण्ठगतैरपि ॥ 45 ॥  
अनौषधमभेषजः विषमं तद्धलाहलम् ।  
न विषं विषमित्याहुर्व्रह्मस्वं विषमुच्यते ॥ 46 ॥  
विषमेकाकिनं हन्ति ब्रह्मस्वः पुत्रपौत्रकम् ।  
लौहखण्डाश्मचूर्णञ्च विषञ्च जरयेन्नरः ॥ 47 ॥  
ब्रह्मस्वं त्रिषु लेकेषु कः पुमान् जरायष्यति ।  
मन्युप्रहरणा विप्रा राजानः शस्त्रपाणयः ॥ 48 ॥  
शस्त्रमेकाकिनं हन्ति विप्रमन्युः कुलक्षयम् ।  
मन्युप्रहरणा विप्राश्चक्रप्रहरणो हरिः ॥ 49 ॥  
चक्रात् तीव्रतरो मन्युस्तस्माद्विप्रं न कोपयेत् ।  
अग्निदग्धाः प्ररोहन्ति सूर्य्यदग्धास्तथैव च ॥ 50 ॥  
मन्युदग्धस्य विप्राणामङ्कुरो न प्ररोहति ।  
अग्निर्द्दहति तेजसा सूर्य्यो दहति रश्मिभिः ॥ 51 ॥  
राजा दहति दण्डेन विप्रो दहति मन्युना ।  
ब्रह्मस्वेन तु यत् सौम्यं देवस्वेन तु या रतिः ॥ 52 ॥  
तद्धनं कुलनाशाय भवत्यात्मविनाशकम् ।  
ब्रह्मस्वं ब्रह्महत्या च दरिद्रस्य च यद्धनम् ॥ 53 ॥  
गुरूमित्रहरिण्ये च स्वर्गस्थमपि पीड़येत् ।  
ब्रह्मस्वेन तु यच्छिद्रं तच्छिद्रं न प्ररोहति ॥ 54 ॥  
प्रच्छादयति तच्छिद्रमन्यत्र तु विसर्पति ।  
ब्रह्मस्वेन तु पुष्टानि साधनानि बलानि च ॥ 55 ॥  
संग्रामे तानि लीयन्ते सिकतामु यथोदकम् ।  
श्रौत्रियाय कुलौनाय दरिद्राय च वासव ॥ 56 ॥  
सन्तुष्टाय विनीताय सर्व्वभूतहिताय च ।  
वेदाभ्यासस्तपो ज्ञानमिन्द्रियाणाञ्च संयमः ॥ 57 ॥  
ईदृशाय सुरश्रेष्ठ यदत्तं हि तदक्षयम् ।  
आमपात्रे यथा न्यस्तं क्षीरं दधि घृतं मधु ॥ 58 ॥  
विनश्येत् पात्रदौर्व्वल्यात् तच्च पात्रं विनश्यति ।  
एवं गाञ्चहिरण्यञ्च वस्त्रमन्नं महीं तिलान् ॥ 59 ॥  
अविद्वान् प्रतिगृह्नाति भस्मीभवति काष्ठवत् ।  
यस्य चैव गृहे मूर्खो दूरे चापि बहुश्रुतः ॥ 60 ॥  
बहुश्रुताय दातव्यं नास्ति मूर्खे व्यातिक्रमः ।  
कुलं तारयते धीरः सप्त सप्त च वासव ॥ 61 ॥  
यस्तटाकं नवं कुर्य्यात् पुराणं वापि खानयेत् ।  
स सर्व्वं कुलमुद्धृत्य स्वर्गे लोके महीयते ॥ 62 ॥  
वापीकूपतड़ागानि उद्यानोपवनानि च ।  
पुनः संस्यारकर्त्ता च लभते मौलिकं फलम् ॥ 63 ॥  
निदाघकाले पानीयं यस्य तिष्ठति वासव ।  
स दुर्गं विषमं कृत्‌स्रं न कदाचिदवाप्नुयात् ॥ 64 ॥  
एकाहन्तु स्थितं तोयं पृथिव्यां राजसत्तम ।  
कुलानि तारयेत् तस्य सप्त सप्त पराण्यपि ॥ 65 ॥  
दीपालोकप्रदानेन पवुष्मान् स भवेन्नरः ।  
प्रोक्षणीयप्रदानेन स्मृतिं मेधाञ्च विन्दति ॥ 66 ॥  
कृत्वापि पापकर्म्माणि यो दद्यादन्नमर्थिने ।  
ब्राह्मणाय विशेषेण न स पापेन लिप्यते ॥ 67 ॥  
भूमिर्गावस्तथा दाराः प्रसह्य हृयते यदा ।  
न चावेदयते यस्तु तमाहुर्ब्रह्मघातकम् ॥ 68 ॥  
निवेदितस्तु राजा वै ब्राह्मणैर्म्मन्युपीड़ितैः ।  
तं न तारयते यस्तु तमाहुर्ब्रह्मघातकम् ॥ 69 ॥  
उपस्थिते विवाहे च यज्ञे दाने च वासव ।  
मोहाच्चलति विघ्नं यः स मृतो जायते कृमिः ॥ 70 ॥  
घनं फलति दानेन जोवितं जीवरक्षणात् ।  
रुपमैश्वर्य्यमारोग्यमहिंमाफलमश्रुते ॥ 71 ॥  
फलमूलाशणात् पूज्यं स्वर्गं स्वस्तेन लभ्यते ।  
प्रायोपबेशनाद्राज्यं सर्व्वत्र सुखमश्रुते ॥ 72 ॥  
गवाद्यशक्रादीक्षायाः स्वर्गगामी तृणाशनः ।  
स्त्रियस्त्रिषवणस्रायौ वायुं पीत्वा क्रतं लभेत् ॥ 73 ॥  
नित्यस्रायौ भजेदर्कं सन्ध्ये द्वे च जपन् द्विजः ।  
न तत् साधयते राज्यं नाकपृष्ठमनाशके ॥ 74 ॥  
अग्निप्रवेशे नियतं ब्रह्मलोके महीयते ।  
रत्नानां प्रतिसंहारे पशून् पुत्रांश्च विन्दति ॥ 75 ॥  
नाके चिरं स वसते उपवासौ च ये भवेत् ।  
सततञ्चैकशायौ यः स लभेदीप्सितां गतिम् ॥ 76 ॥  
वोरासनं वोरशय्यां वौरस्थानमुपाश्रितः ।  
अक्षयास्तस्य लोकाः स्युः सर्व्वाकामगमास्तथा ॥ 77 ॥  
उपवासञ्च दीक्षाञ्च अभिषेकञ्च वासव ।  
कृत्वा द्वादश वर्षाणि वीरस्थानाद्धि शिष्यते ॥ 78 ॥  
अधीत्य सर्व्ववेदान् वै सद्यो दुःखात्‌प्रमुच्यते ।  
पावनं चरते धर्म्मं स्वर्गे लाके महीयते ॥ 79 ॥  
बृहस्पतिमतं पुण्यं ये पठन्ति द्विजातयः ।  
चत्वारि तेषां वर्द्धन्ते आयुर्विद्या यसो बलम् ॥ 80 ॥

इति बृहस्पतिसंहिता ।  
-------------------\*\*\*\*\*\*\*\*\*\*\*\*\*\*\*-------------  

\]
