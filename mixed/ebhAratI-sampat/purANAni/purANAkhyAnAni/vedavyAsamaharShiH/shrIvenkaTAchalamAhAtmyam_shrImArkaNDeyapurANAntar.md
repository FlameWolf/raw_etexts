+++
TITLE = "श्रीवेङ्कटाचलमाहात्म्यम् श्रीमार्कण्डेयपुराणान्तर्गतम्"
AUTHOR = "वेदव्यासमहर्षिः"
DOMAIN = "पुराणानि"
SUB-DOMAIN = "पुराणाख्यानानि"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2927"
url = "https://www.ebharatisampat.in/read_chapter.php?bookid=NDkxOTY1MTAwMTg5MDgy"
title = "श्रीवेङ्कटाचलमाहात्म्यम् श्रीमार्कण्डेयपुराणान्तर्गतम्"

+++
[[श्रीवेङ्कटाचलमाहात्म्यम् श्रीमार्कण्डेयपुराणान्तर्गतम्	Source: [EB](https://www.ebharatisampat.in/read_chapter.php?bookid=NDkxOTY1MTAwMTg5MDgy)]]

\[

<div class="page-content">

<div class="row">

<div class="col-lg-12">

<div id="page-content" class="content app scrollbar" finder-content="" finder-scroll-offset="175" finder-wrapper="">

 अथ चतुर्थोऽध्यायः  
 ------------  
 %स्कन्दस्य कुमारधारातीर्थे तपःकरणेन तारकवधोत्त्थ ब्रह्महत्याविमुक्तिः%  
 अगस्त्यः-----  
\<4.6.1\>कुमारधारिकाख्यानं वेङ्कटेशकथाऽन्वितम्।  
 सर्वे श्रृणुत विप्रेन्द्राः! वाजपेयफलाधिकम् ॥1॥  
\</4.6.1\>  
\<4.6.2\>कदाचिच्छङ्करसुतः तारकाख्यं महासुरम्।  
 हत्वा तत्कर्मपाकेन ब्रह्महत्यामवाप्तवान् ॥2॥  
\</4.6.2\>  
\<4.6.3\>शम्भोः सकाशमागत्य दुःखितस्तारकान्तकः।  
 उवाच पितरं "स्वामिन्! मत्पापं श्रृणु मे पितः! ॥3॥  
\</4.6.3\>  
\<4.6.4\>देवानामुपकारार्थं तारको निहतो मया।  
 तेन तस्य वधेनैव हत्या मां बाधतेऽधिकम् ॥4॥  
\</4.6.4\>  
\<4.6.5\>तत्प्रायश्चित्तमधुना प्रब्रूहि मम शङ्कर!"।  
 सर्वज्ञः शङ्करः प्राह पुत्रं देवहितावहम् ॥5॥  
\</4.6.5\>  
\<4.6.6\>"सकृत् नारायणेत्युक्त्वा पुमान् कल्पशतत्रयम्।  
 गङ्गादिसर्वतीर्थेषु स्नातो भवति पुत्रक! ॥6॥  
\</4.6.6\>  
\<4.6.7\>एतत्प्राह रहस्यं वै सदा मनसि तिष्ठतु।  
 अन्यच्च किञ्चित्ते वक्ष्ये प्रायश्चित्तमनुत्तमम् ॥7॥  
\</4.6.7\>  
\<4.6.8\>सुवर्णमुखरीतीरे लक्ष्मीपतिनिवासभूः।  
 वेङ्कटाद्रिरिति ख्यातः सर्वलोकेषु वर्तते ॥8॥  
\</4.6.8\>  
\<4.6.9\>तत्र तीर्थान्यनन्तानि तेषु किञ्चिद्वदामि ते।  
 चक्रतीर्थं स्वामितीर्थं मत्स्यपाण्डवतीर्थकम् ॥9॥  
\</4.6.9\>  
\<4.6.10\>नागतीर्थं बिल्वतीर्थं जाबालेस्तीर्थमेव च।  
 आकाशगङ्गातीर्थञ्च पापनाशनमेव च ॥10॥  
\</4.6.10\>  
\<4.6.11\>तुम्बुवामनतीर्थे च कौमारं मुख्यमेव च।  
 वेङ्कटाचलतीर्थानि यः कीर्तयति सर्वदा ॥11॥  
\</4.6.11\>  
\<4.6.12\>अनेकजन्मपापानि नश्यन्त्येव न संशयः।  
 स्वामितीर्थस्य तीरे तु श्रीनिवासः परात्परः ॥12॥  
\</4.6.12\>  
\<4.6.13\>नित्यं वसति सर्वेषां लोकानां हितकाम्यया।  
 तत्र वेङ्कटशैलेशं वेङ्कटेशेति सर्वदा ॥13॥  
\</4.6.13\>  
\<4.6.14\>यो वै स्मरति तं नित्यं तस्य विष्णुः प्रसीदति।  
 गत्वा तच्च प्रणम्य त्वं कौमारं व्रज तीर्थकम् ॥14॥  
\</4.6.14\>  
\<4.6.15\>तत्र स्नात्वा तीर्थवर्ये त्रिकालं विजितेन्द्रियः।  
 "श्रीवेङ्कटेशाय नमः"एवं प्रणवपूर्वकम् ॥15॥  
\</4.6.15\>  
\<4.6.16\>मन्त्रं जपन् महाबुद्धे! तपः कु"र्वित्यचोदयत्।  
 पितृवाक्यं ततः श्रुत्वा देवसेनापतिस्तदा ॥16॥  
\</4.6.16\>  
\<4.6.17\>चक्रतीर्थे कृतस्नानः स्वामिपुष्करिणीं ययौ।  
 वेङ्कटाद्रेः क्रोशमात्रे क्रोशन्ती विस्वरं स्थिता ॥17॥  
\</4.6.17\>  
\<4.6.18\>ब्रह्महत्या तस्य गिरेः माहात्म्यं वर्ण्यते कथम्!।  
 प्रयतः स्वामिसरसि स्नात्वा सूनुरुमापतेः ॥18॥  
\</4.6.18\>  
\<4.6.19\>वेङ्कटेशं प्रणम्याथ कृत्वा चापि प्रदक्षिणम्।  
 "ब्रह्मरुद्रादिवन्द्यं त्वां भजे वेङ्कटनायकम् ॥19॥  
\</4.6.19\>  
\<4.6.20\>निवारयन् अनिष्टानि साधयेष्टानि माधव।"  
 इति स्तुत्वा वेङ्कटेशं पापनाशनमाययौ ॥20॥  
\</4.6.20\>  
\<4.6.21\>तत्र स्नानेन सर्वाणि पापानि विलयं ययुः।  
 ततो वायव्यदिग्भागे काञ्चिद्धारां जगाम सः ॥21॥  
\</4.6.21\>  
\<4.6.22\>धारारूपेण पतितां अत्यन्तगिरिगह्वरे।  
 चूतमन्दारपनसकुटजैश्चापि चार्जुनैः ॥22॥  
\</4.6.22\>  
\<4.6.23\>नयनानन्दजननैः बहुशाखिभिरावृते।  
 सिंहशार्दूलशरभैः हरिणादिमृगान्विते ॥23॥  
\</4.6.23\>  
\<4.6.24\>तापसैः नियताहारैः तपोनिष्ठैः समन्विते।  
 तस्मिंस्तीर्थे कृतस्नानः कृतदेवर्षितर्पणः ॥24॥  
\</4.6.24\>  
\<4.6.25\>वसानो वाससी शुद्धे यतवाक्कायमानसः।  
 प्राङ्मुखः सुखमासीनो वेङ्कटेशमनुस्मरन् ॥25॥  
\</4.6.25\>  
\<4.6.26\>लक्ष्मीमहीभ्यां सहितं भूषणोत्तमभूषितम्।  
 स्मेराननाम्बुजं पीतवाससं तमधोक्षजम् ॥26॥  
\</4.6.26\>  
\<4.6.27\>महादेवोक्तमन्त्रेण जपं कुर्वन् दिवानिशम्।  
 फलाहारो जलाहारो निराहारस्ततः स्थितः ॥27॥  
\</4.6.27\>  
 %कुमारधारतीरे स्कन्दतपस्तुष्टभगवदाविर्भावः%  
\<4.6.28\>तपः कुर्वति शेषाद्रौ नीलकण्ठात्मजे शुभे।  
 कुम्भमासे पौर्णमास्यां मघायां सौम्यवासरे ॥28॥  
\</4.6.28\>  
\<4.6.29\>मध्याह्ने प्रादुरभवत् यथा मनसि चिन्तितः।  
 "भो कुमार! कुमारे"ति प्राह गम्भीरया गिरा।  
 उन्मील्य चक्षूंषि तदा षण्मुखोऽपश्यदन्तिके ॥29॥  
\</4.6.29\>  
\<4.6.30\>शङ्खं चक्रं धारयन्तं कराभ्यां फलप्रदर्श्यूरुगवामहस्तम्।  
 प्राप्ये इमे इत्यपरेणपादौ सन्दर्शयन्तं करपङ्कजेन ॥30॥  
\</4.6.30\>  
\<4.6.31\>लक्ष्मीमहीभ्यां ललिताकृतिभ्यां अशेषभूषोत्तमभूषिताभ्याम्।  
 अतिप्रसन्नाननपङ्कजाभ्यां निषेव्यमाणं नितरां प्रहृष्टम् ॥31॥  
\</4.6.31\>  
\<4.6.32\>दृष्ट्वोत्थितो देववरः कुमारः प्रदक्षिणानां त्रितयं विधाय।  
 प्रणम्य साष्टाङ्गमनन्यचेताः कृताञ्जलिः स्तोत्रमथो चकार ॥32॥  
\</4.6.32\>  
\<4.6.33\>"जय देव! जगन्नाथ! जय लक्ष्मीपते! हरे!।  
 जय लोकेश! सर्वेश! दोषापह! नमो नमः" ॥33॥  
\</4.6.33\>  
 %भगवत्सेवार्थं कुमारधाराम्प्रति ब्रह्मरुद्राद्यागमनम्%  
\<4.6.34\>सर्ववाद्यान्यवाद्यन्त शङ्खध्वनिरभून्महान्।  
 तुम्बुरुर्नारदश्चैव वीणाहस्तौ समागतौ।  
 ब्रह्मा च स्कन्दसान्निध्यं ज्ञात्वा सर्वैः समागतः ॥34॥  
\</4.6.34\>  
\<4.6.35\>पार्वतीसहितः शम्भुः पुत्रस्नेहादुपागतः।  
 आरुह्य वृषभं विघ्नराजाद्यैः प्रमथैर्वृतः ॥35॥  
\</4.6.35\>  
\<4.6.36\>इन्द्रादयो लोकपालास्त्वशेषा अमृतान्धसः।  
 वैखानसा वालखिल्या ऋषयो ये तपोधनाः ॥36॥  
\</4.6.36\>  
\<4.6.37\>गन्धर्वाप्सरसां सङ्घा नागविद्याधरादयः।  
 ये देवयोनयः सन्ति तेऽपि सर्वे समागताः ॥37॥  
\</4.6.37\>  
\<4.6.38\>"जय जय वेङ्कटशैलनाथ! विष्णो! मुनिजनसेवित! शेषशैलवास!।  
 सकलजनहितावतीर्ण! देव! जय जय भक्तजनाभिराम! पाहि" ॥38॥  
\</4.6.38\>  
\<4.6.39\>इति स्तुत्वा प्रणम्याथ ददृशुर्वेङ्कटेश्वरम्।  
 श्रीभूमिसहितं विष्णुं चुतुर्बाहुं किरीटिनम् ॥39॥  
\</4.6.39\>  
\<4.6.40\>शङ्खचक्रधरं देवं वनमालाविभूषितम्।  
 शेषेण पक्षिराजेन विष्वक्सेनेन पार्षदैः ॥40॥  
\</4.6.40\>  
\<4.6.41\>प्रत्यहं सेव्यमानञ्च प्रह्लादादिभिरेव च।  
 शुकेन शुकसन्तानैः छत्रचामरधारिभिः।  
 प्रसन्नं वेङ्कटाधीशं प्रणम्य पुनरुत्थिताः ॥41॥  
\</4.6.41\>  
\<4.6.42\>व्यासादयः प्रणम्याथ सर्वे तूष्णीं स्थितास्तदा।  
 सर्वेषु श्रृण्वत्सु तदा हरसूनुस्तमब्रवीत् ॥42॥  
\</4.6.42\>  
 %स्कन्दकृत श्री श्रीनिवासस्तुतिः%  
\<4.6.43\>"नमाम्यहं वेङ्कटनाथ! विष्णो! नारायणाशेषजगन्निवास!।  
 भक्तार्तिहारिन्! भगवन्! मुरारे! भान्विन्दुनेत्राखिललोकपूज्य! ॥43॥  
\</4.6.43\>  
\<4.6.44\>ब्रह्मरुद्रादिवन्द्याय ब्रह्मणेऽनन्तशक्तये।  
 नारायणगिरीशाय नमो नारायणाय ते ॥44॥  
\</4.6.44\>  
\<4.6.45\>देवाधिदैवतपते! सततं नमस्ते सेवा परेषु सुतरां करुणाकराय।  
 दावानलाय महते दनुजाटवीनां श्रीवास! वक्षसि धृतोत्तमकौस्तुभाय ॥45॥  
\</4.6.45\>  
\<4.6.46\>पश्यन्ति त्वां भाग्यवन्तो हि लोके विश्वत्राणायोद्यतं वेङ्कटेशम्।  
 लक्ष्मीभूभ्यां पार्श्वयुग्मस्थिताभ्यां द्वाभ्यां नित्यं सेवितं नित्यबन्धुम् ॥46॥  
\</4.6.46\>  
\<4.6.47\>अहो! भाग्यमहोभाग्यम्! अहोभाग्यमहो महत्।  
 वेङ्कटेशं कृपासिन्धुं दृष्टवानस्मि साम्प्रतम्" ॥47॥  
\</4.6.47\>  
\<4.6.48\>इत्युक्त्वा पार्वतीपुत्रः प्रेमावेशवशात्तदा।  
 अशेषवदनैः विष्णुं आबभाषे घनध्वनिः ॥48॥  
\</4.6.48\>  
\<4.6.49\>"चक्षूंषि मे कृतार्थानि दर्शनाद्वेङ्कटेश!ते।  
 श्रीसूक्तामृतसेकेन कर्णानपि तथा कुरु" ॥49॥  
\</4.6.49\>  
\<4.6.50\>इति वादिनि पुत्रे तु महादेवमुवाच ह।  
 हरिः स्मेरमुखाम्भोजः श्रृण्वत्सु सकलेष्वपि ॥50॥  
\</4.6.50\>  
\<4.6.51\>"धन्योऽसि सुतरां शम्भो! सत्पुत्रेणामुना त्वहो!।  
 अनेकजन्मतपसां फलं सत्पुत्रता खलु ॥51॥  
\</4.6.51\>  
\<4.6.52\>अनेकजन्मपापानां फलं दुष्पुत्रता भुवि"।  
 इत्युक्त्वा पुनरूचे तं तनयं शूलपाणिनः ॥52॥  
\</4.6.52\>  
\<4.6.53\>"धन्योऽसि कृतकृत्योऽसि वरं वरय साम्प्रतम्।  
 तपसा तव सन्तुष्टिः स्तोत्रेण च ममाभवत् ॥53॥  
\</4.6.53\>  
\<4.6.54\>प्रमाणीकृत्य वचनं पितुः प्रामाणिकोत्तम!।  
 द्वादशाब्दं तपः कृत्वा शान्तोऽसीह सुखी भव" ॥54॥  
\</4.6.54\>  
 स्कन्दः----  
\<4.6.55\>अतः परं किं करणीयमास्ते मयाऽद्य लब्धा तव देव सेवा।  
 समस्तलोकैरपि वेङ्कटेश! सम्प्रार्थ्यते तावकपादसेवा ॥55॥  
\</4.6.55\>  
\<4.6.56\>अहो!ह्यस्यापि भूभर्तुः महिमा सुतरां हरेः।  
 ममाद्य तारकवधोद्भूता हत्या पृथक् स्थिता।  
 श्रीनिवास दयाम्भोधे! दुरितक्षयकारक! ॥56॥  
\</4.6.56\>  
 %भगवद्वर्णितकुमारधारास्नानकालादिनिर्णयः%  
श्रीभगवान्-----  
\<4.6.57\>"मदीयं मन्त्रमुच्चार्य सुखी भव महामते।  
 एतत्पर्वतमारोढुं वाञ्च्छा यस्याविवेकिनः ॥57॥  
\</4.6.57\>  
\<4.6.58\>पातकं दूरतो नश्येत् किमु भक्तिमतस्तव।  
 तत्रापि स्वामिसरसि स्नानं कोट्यघनाशनम् ॥58॥  
\</4.6.58\>  
\<4.6.59\>श्रृण्वन्तु देवताः! सर्वाः श्रृणु स्कन्द! वचो मम।  
 "कुमारधारिके"त्येव त्वन्नाम्नेदं भविष्यति ॥59॥  
\</4.6.59\>  
\<4.6.60\>तत्र स्नाति पुमान् स्त्री वाऽवश्यं कोऽपि तु मानवः।  
 तस्य पापानि नश्यन्ति सत्यं सत्यं वदाम्यहम् ॥60॥  
\</4.6.60\>  
\<4.6.61\>यो माघमासे वरपञ्चदश्यां मघायुतायामथवाऽपि कश्चित्।  
 स्नात्यत्र भक्त्या च कुमारधारिकातीर्थे स वन्द्यो विधिरुद्रजिष्णुभिः ॥61॥  
\</4.6.61\>  
\<4.6.62\>मदाविर्भावदिवसे यः स्नाति मनुजोत्तमः।  
 तस्य पुण्यफलं वक्तुं शेषेणापि न शक्यते ॥62॥  
\</4.6.62\>  
\<4.6.63\>वर्षे वर्षे च दिवसे स्नातव्यमखिलैरपि।  
 कुमारधारिकास्नानमशेषाघहरं विदुः ॥63॥  
\</4.6.63\>  
\<4.6.64\>तस्य पुण्यफलं वक्तुं शेषेणापि न शक्यते।  
 तस्मिंस्तीर्थे स्वर्णदानं अणु मेरुसमं भवेत् ॥64॥  
\</4.6.64\>  
\<4.6.65\>वस्त्रदानञ्च गोदानं भूदानञ्च ततोऽधिकम्।  
 यो वा ददाति मत्प्रीत्या तस्य लक्ष्मीः गृहे स्थिता ॥65॥  
\</4.6.65\>  
\<4.6.66\>अन्नं ददाति चैकस्मै तत्तीर्थदिवसे तु यः।  
 फलं स लभते विप्रः सहस्रान्नप्रदानजम् ॥66॥  
\</4.6.66\>  
\<4.6.67\>प्रपां यः कुरुते मार्गे शीतलोदकपूरिताम्।  
 तत्सन्ततिमहं सर्वां रक्षामि कृपयाऽनघ! ॥67॥  
\</4.6.67\>  
\<4.6.68\>ताम्बूलं चन्दनं वापि ब्राह्मणानां ददाति यः।  
 ते निष्पापा भवन्त्येव दशपूर्वैः दशापरैः ॥68॥  
\</4.6.68\>  
\<4.6.69\>कुम्भमासे पौर्णमास्यां प्रादुर्भावदिने हरेः।  
 कुमारधारिकास्नानँ कुलकोटिं समुद्धरेत्" ॥69॥  
\</4.6.69\>  
\<4.6.70\>इति मन्त्रं समुञ्चार्य स्नात्वाऽनन्तफलं लभेत्।  
 वर्षे वर्षे कुम्भमासे पौर्णमास्यां मघायुजि ॥70॥  
\</4.6.70\>  
\<4.6.71\>देवा मनुष्याः सर्वे च स्नातुमायान्तु सर्वदा।  
 पुण्यदेशेषु सर्वेषु वेङ्कटाद्रिः विशिष्यते ॥71॥  
\</4.6.71\>  
\<4.6.72\>तत्र सर्वेषु तीर्थेषु स्वामिपुष्करिणी वरा।  
 ततोऽप्येतद्वरं तीर्थं मदाविर्भाववासरे ॥72॥  
\</4.6.72\>  
\<4.6.73\>इह शम्भुकुमार!त्वं आकल्पं पूजयन् वस।  
 एतत्तीर्थस्य माहात्म्यं बुद्ध्वा वै सर्वदेवताः ॥73॥  
\</4.6.73\>  
\<4.6.74\>प्रतिवर्षं स्नातुमत्र मां द्रष्टुञ्च तपोधनाः।  
 आयान्ति सावधानं वै ममाऽविर्भाववासरे ॥74॥  
\</4.6.74\>  
\<4.6.75\>तस्माच्छम्भुकुमार!त्वं सर्वदा वस पर्वते"।  
 इत्युक्त्वा तं तु हस्तेन पस्पर्श गुहमच्युतः ॥75॥  
\</4.6.75\>  
 इति श्रीमार्कण्डेयपुराणे श्रीवेङ्कटाचलमाहात्म्ये कुमारधारास्नानेन स्कन्दस्य तारकवधजनितब्रह्महत्याविनिर्मुक्तिवर्णनं  
 नाम चतुर्थोऽध्यायः  
 -------------------



</div>

</div>

</div>

</div>

\]
