+++
title = "श्रीवेङ्कटाचलमाहात्म्यम् ब्रह्माण्डपुराणान्तर्गतम्"
author = "वेदव्यासमहर्षिः"
domain = "पुराणानि"
sub-domain = "पुराणाख्यानानि"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2923"
source_url = "https://www.ebharatisampat.in/read_chapter.php?bookid=NjA1OTk1NjEwNzk1MDgy"

+++
[[श्रीवेङ्कटाचलमाहात्म्यम् ब्रह्माण्डपुराणान्तर्गतम्	Source: [EB](https://www.ebharatisampat.in/read_chapter.php?bookid=NjA1OTk1NjEwNzk1MDgy)]]

\[

 श्रीरस्तु  
 श्री श्रीनिवासपरब्रह्मणे नमः  
 श्रीयै पद्मावत्यै नमः  
 %श्रीवेङ्कटाचलमाहात्म्यम्%  
 ----------\*-----------  
 (ब्रह्माण्डपुराणान्तर्गतम्)  
 -------------  
 %श्रियः कान्ताय कल्याणनिधये निधयेऽर्थिनाम्।  
 श्रीवेङ्कटानिवासाय श्रीनिवासाय मङ्गलम्॥%  
 ------------  
 हरिः ॐ  
 प्रथमोऽध्यायः  
 --------  
 %भृगुनारदसंवादात्मकसूतोक्त श्रीवेङ्कटाचलमाहात्म्यम्%  
ऋषयः----

 \<1.5.1\>"कथितानि महाभाग! पुण्यक्षेत्राण्यनेकशः।  
 प्रशस्तानि च तीर्थानि तानि तानि महीतले ॥1॥  
 \</1.5.1\>  
 \<1.5.2\>तेभ्योऽधिकतमं क्षेत्रं तीर्थं पापविनाशनम्।  
 यच्चास्ति तादृशं तीर्थं तन्नो ब्रूहि सुनिश्चितम् ॥2॥  
 \</1.5.2\>  
 \<1.5.3\>यस्मिन् वसति सर्वात्मा माधवो भक्तवत्सलः।  
 विहरन् मुदितो नित्यं श्रिया भूम्या च नीलया ॥3॥  
 \</1.5.3\>  
 \<1.5.4\>यस्मिंश्च वसतिं प्राप्तो दुस्तरं भवसागरम्।  
 सुखेन जन्तुस्तरति प्राप्तवित्तः शुचं यथा ॥4॥  
 \</1.5.4\>  
 \<1.5.5\>तस्य क्षेत्रस्य माहात्म्यं विस्तराद्वक्तुमर्हसि।  
 न च तेऽविदितं किञ्चित् पश्यामो भुवनत्रये" ॥5॥  
 \</1.5.5\>  
श्रीसूतः-----  
 \<1.5.6\>स्मारितोऽस्मि महाभागाः साम्प्रतं वचनेन वः।  
 कथयिष्यामि मुनयः! श्रृणुतैकाग्रमानसाः" ॥6॥  
 \</1.5.6\>  
 \<1.5.7\>अमुमेवाधिकृत्यार्थं पुरा नारायणात्मकम्।  
 अपृच्छं मुनिशार्दूलं व्यासं सत्यवतीसुतम् ॥7॥  
 \</1.5.7\>  
 \<1.5.8\>अथ पृष्टो मया प्राह व्यासः सत्यवतीसुतः।  
श्रीवेदव्यासः-----  
 "श्रृणु सूत! पुरावृत्तमाख्यानं कथयामि ते ॥8॥  
 \</1.5.8\>  
 \<1.5.9\>कदाचित् पर्यटन् भूमिं नारदो मुनिसत्तमः।  
 आजगामाऽश्रमं पुण्यं भृगोः मुदितमानसः ॥9॥  
 \</1.5.9\>

 \<1.5.10\>शारदाभ्रनिभः श्रीमान् वीणाञ्च महतीं दधत्।  
 उदतिष्ठद्भृगुः शिष्यैः दृष्ट्वा देवर्षिमागतम् ॥10॥  
 \</1.5.10\>  
 \<1.5.11\>पूजयित्वा च तं हृष्टः पाद्यार्घ्यासनवन्दनैः।  
 पृष्ट्वा च कुशलं भूयः पप्रच्छ मुनिपुङ्गवम् ॥11॥  
 \</1.5.11\>  
भृगुः----  
 \<1.5.12\>"जगत्पर्यटितं सर्वं भगवन्! नारद! त्वया।  
 तेन जानासि जगतां वृत्तान्तमखिलं मुने! ॥12॥  
 \</1.5.12\>  
 \<1.5.13\>क्षेत्राणामधिकं क्षेत्रं तीर्थानां तीर्थमुत्तमम्।  
 यद्यस्ति भुवि विप्रेन्द्र! तन्मे ब्रूहि तपोनिधे! ॥13॥  
 \</1.5.13\>  
 \<1.5.14\>आस्ते विष्णुरचिन्त्यात्मा विहरन् रमया सह।  
 यत्र साक्षात्कृतो देवो वरदः सर्वदेहिनाम् ॥14॥  
 \</1.5.14\>  
 \<1.5.15\>तपांसि यत्र सिद्य्ययन्ति न चिरेण तपस्विनाम्।  
 यस्मिंश्च निवसन् जन्तुः अञ्जसा मोक्षमाप्नुयात् ॥15॥  
 \</1.5.15\>  
 \<1.5.16\>एतदाचक्ष्व भगवन् विस्तरेण तपोनिधे!।  
 ज्ञातुमर्थमिमं ब्रह्मन्! न त्वदन्योऽस्ति भूतले ॥16॥  
 \</1.5.16\>  
 %वेङ्कटाचलस्यानेकनामानुवर्णनपूर्वकं माहात्म्यवर्णनम्%  
श्रीनारदः----  
 \<1.5.17\>"श्रृणुष्वैकमना ब्रह्मन्! मत्तः कथयतो मुने!।  
 क्षेत्राणां क्षेत्रमुत्कृष्टं तीर्थानां तीर्थमुत्तमम् ॥17॥  
 \</1.5.17\>  
 \<1.5.18\>श्रीवेङ्कटगिरिर्नाम क्षेत्रं पुण्यं महीतले।  
 सर्वपापप्रशमनं सर्वपुण्यविवर्धनम् ॥18॥  
 \</1.5.18\>  
 \<1.5.19\>वक्तुं न तस्य माहात्म्यं ब्रह्मणाऽपि सुरैरपि।  
 शक्यते वा तथा स्मर्तुं मनसाऽपि महामुने! ॥19॥  
 \</1.5.19\>  
 \<1.5.20\>आराध्यः सर्वदेवानां माधवो भक्तवत्सलः।  
 विहाय स्वं परं धाम रमते रमया सह ॥20॥  
 \</1.5.20\>  
 \<1.5.21\>"अञ्जनाद्रिः वृषाद्रिश्च शेषाद्रिः गरुडाचलः।  
 तीर्थाद्रिः श्रीनिवासाद्रिः चिन्तामणिगिरिस्तथा ॥21॥  
 \</1.5.21\>  
 \<1.5.22\>वृषभाद्रिः वराहाद्रिः ज्ञानाद्रिः कनकाचलः।  
 आनन्दाद्रिश्च नीलाद्रिः सुमेरुशिखराचलः ॥22॥  
 \</1.5.22\>  
 \<1.5.23\>वैकुण्ठाद्रिः पुष्कराद्रिः"इति नामानि विंशति।  
 ब्राह्मणः क्षत्रियो वैश्यः शूद्रश्चेतरजातयः।  
 तन्नामानि पठेयुर्ये मुच्यन्ते तेऽघबन्धनात् ॥23॥  
 \</1.5.23\>  
 \<1.5.24\>"वेङ्कटाद्रिसमं स्थानं ब्रह्माण्डे नास्ति किञ्चन।  
 वेङ्कटेशसमो देवो न भूतो न भविष्यति" ॥24॥  
 \</1.5.24\>  
 \<1.5.25\>तस्मिन् बहूनि तीर्थानि सुरसिद्धनिषेविते।  
 रम्याणि सन्ति शतशः सर्वाघौघहराण्यपि ॥25॥  
 \</1.5.25\>  
 \<1.5.26\>सर्वतीर्थातिशायीनि सर्वाश्चर्यकराणि च।  
 सर्वसिद्ध्यनुकारीणि सर्वमङ्गलदान्यपि ॥26॥  
 \</1.5.26\>  
 \<1.5.27\>स्वामिपुष्करिणी नाम सरसी राजते शुभा।  
 यस्यास्तीरेऽरविन्दाक्षो वसति प्रीतमानसः" ॥27॥  
 \</1.5.27\>  
भृगुः-----  
 \<1.5.28\>"तस्मिन् गिरौ श्रिया सार्धं हित्वा वैकुण्ठमुत्तमम्।  
 किमर्थं वसति ब्रह्मन्! साक्षान्नारायणः स्वयम्?" ॥28॥  
 \</1.5.28\>  
 %नारदकृतक्षीराब्धिवासिभगवद्वर्णनम्%  
श्रीनारदः----  
 \<1.5.29\>"कथयिष्यामि ते सर्वं वैकुण्ठो येन हेतुना।  
 तस्मिन् गिरिवरे रम्ये चिरमास्ते श्रिया सह ॥29॥  
 \</1.5.29\>  
 \<1.5.30\>नारायणमहं द्रष्टुं कदाचित् क्षीरसागरम्।  
 गतवांस्तत्र चाद्राक्षं श्वेतद्वीपं महोछ्रितम् ॥30॥  
 \</1.5.30\>  
 \<1.5.31\>तत्र कल्पद्रुमवने शातकुम्भमयं गृहम्।  
 नानारत्नसमाकीर्णं अनेकस्तम्भशोभितम् ॥31॥  
 \</1.5.31\>  
 \<1.5.32\>सहस्रार्कप्रतीकाशं दीप्यमानमिव श्रिया।  
 दुष्प्रापममरेन्द्रैश्च सुप्रापं कृतभक्तिभिः ॥32॥  
 \</1.5.32\>  
 \<1.5.33\>तत्रापश्यं सभां दिव्यां देवदेवस्य शार्ङ्गिणः।  
 अनन्तविहगाधीशसेनान्याद्यैरधिष्ठिताम् ॥33॥  
 \</1.5.33\>  
 \<1.5.34\>तत्रापश्यं हृषीकेशं सर्वलोकैककारणम्।  
 सर्वाश्चर्यमयं देवं शयानं शेषतल्पके ॥34॥  
 \</1.5.34\>  
 \<1.5.35\>द्विलक्षयोजनोपेतविग्रहं कामरुपिणम्।  
 रजताचलसंलीनतालजीमूतसन्निभम् ॥35॥  
 \</1.5.35\>  
 \<1.5.36\>पुण्डरीकविशालाक्षं पुराणपुरुषं शुभम्।  
 तथा सर्वाविनीतानां शासितारं सुरोत्तमम् ॥36॥  
 \</1.5.36\>  
 \<1.5.37\>संवाह्यमानचरणं श्रिया भूम्या च सादरम्।  
 श्रीवत्साङ्कमुदाराङ्गं शतपत्रनिभाननम् ॥37॥  
 \</1.5.37\>  
 \<1.5.38\>युगपन्निर्गतादित्यसहस्रसदृशद्युतिम्।  
 शङ्खचक्रधरं देवं ज्वलच्चचञ्चलकुण्डलम् ॥38॥  
 \</1.5.38\>  
 \<1.5.39\>वैजयन्त्या च विपुले विभूषितमुर स्थले।  
 सौदामिनीशताधिक्यज्वलत्पीताम्बरोज्ज्वलम् ॥39॥  
 \</1.5.39\>  
 \<1.5.40\>लावण्यामृतसन्दोहं भवसन्तापनाशकम्।  
 युगान्तार्कसहस्राभमुकुटोज्ज्वलमस्तकम् ॥40॥  
 \</1.5.40\>  
 \<1.5.41\>अचलं मेघसङ्काशमतीव प्रियदर्शनम्।  
 कर्णभूषोज्ज्वलं दीप्तं कण्ठिकोद्योतिकौस्तुभम् ॥41॥  
 \</1.5.41\>  
 \<1.5.42\>अर्काभमणिरत्नाद्यैः ज्वलञ्चञ्चलकुण्डलम्।  
 प्रत्युज्ज्वलितहारञ्च वनमालाविभूषितम् ॥42॥  
 \</1.5.42\>  
 \<1.5.43\>स्फुरता ब्रह्मसूत्रेण प्रोद्भासितभुजान्तरम्।  
 अनेकसूर्यसङ्काशकेयूरमणिकान्तिकम् ॥43॥  
 \</1.5.43\>  
 \<1.5.44\>मणिकाञ्चनमुक्ताढ्यैः कटकैरुपशोभितम्।  
 अङ्गुल्याभरणैः सर्वैः नवरत्नैरलङ्कृतम् ॥44॥  
 \</1.5.44\>  
 \<1.5.45\>कर्पूरगन्धितास्याब्जं सुरक्ताधरपल्लवम्।  
 तडिच्छतसहस्राभपीतनिर्मलवाससम् ॥45॥  
 \</1.5.45\>  
 \<1.5.46\>नूपुरैः कटिसूत्रेण तडिन्मालाम्बुदोपमम्।  
 बालसूर्यसहस्राभनामिपङ्कजं अद्भुतम् ॥46॥  
 \</1.5.46\>  
 \<1.5.47\>मार्कण्डेयभरद्वाजपुण्डरीकशुकादिभिः।  
 याज्ञवल्क्याम्बरीषाद्यैरन्यैश्च मुनिपुङ्गवैः ॥47॥  
 \</1.5.47\>  
 \<1.5.48\>चतुर्भुजैः स्वसदृशैः शङ्खचक्रगदाधरैः।  
 प्रह्लादप्रमुखैः भक्तैः स्तूयमानमनेकशः ॥48॥  
 \</1.5.48\>  
 \<1.5.49\>सनन्दसनकाद्यैश्च योगिमुख्यैरभिष्टुतम्।  
 भुक्तिमुक्तिपदं नॄणां सर्वाभीष्टप्रदायिनम् ॥49॥  
 \</1.5.49\>  
 \<1.5.50\>सेवितं विधिरुद्राद्यैः दिक्पालैश्च भयान्वितैः।  
 प्रणम्य शिरसा देवं स्तुत्वा स्तुतिभिरीश्वरम् ॥50॥  
 \</1.5.50\>  
 \<1.5.51\>भक्त्या चावनतो भूत्वा कृताञ्जलिरहं स्थितः।  
 स्वागतञ्चैव पृष्ट्वा मां बहुमेने गदाधरः ॥51॥  
 \</1.5.51\>  
 \<1.5.52\>देवदेवोऽथ मां वीक्ष्य पौत्रस्नेहातिशीतलैः।  
 वीक्षणैः ह्लादयन्नित्थं बभाषे मधुसूदनः ॥52॥  
 \</1.5.52\>  
 %नारदं प्रति धरातलविजिहीर्षुभगवदुक्तिः%  
श्रीभगवान्----  
 \<1.5.53\>"नारद! श्रूयतां वत्स! त्वया दृष्टं जगत्त्रयम्।  
 ब्रह्माण्डे कुत्र वा वासो मम देशे भवेदिह ॥53॥  
 \</1.5.53\>  
 \<1.5.54\>विहारयोग्यश्च तथा विश्रामस्थानमुत्तमम्।  
 कथय त्वं महाभाग! यद्यस्ति भुवि तादृशम्" ॥54॥  
 \</1.5.54\>  
 %नारदकृतभगवत्क्रीडार्हदेशप्रकाशनम्%  
नारदः----  
 \<1.5.55\>न त्वया विदितं किञ्चित् त्रिषु लोकेषु विद्यते।  
 तथाऽप्ययं तव प्रश्रो मयि स्नेहवशात् प्रभो! ॥55॥  
 \</1.5.55\>  
 \<1.5.56\>त्वद्विहारोचितं स्थानं रमणीयं विलोक्यते।  
 आश्चर्यप्रभवं स्थानं तत्समं नास्ति भूतले ॥56॥  
 \</1.5.56\>  
 \<1.5.57\>तव पादप्रभूताया गङ्गायाश्चैव दक्षिणे।  
 दिग्भागे दण्डकारण्ये द्विशतैः योजनैः मिते ॥57॥  
 \</1.5.57\>  
 \<1.5.58\>दक्षिणाम्बुनिधेश्चापि दक्षिणेतरभागके।  
 पूर्वाब्धेः पश्चिमे भागे पञ्चभिर्योजनैः मिते ॥58॥  
 \</1.5.58\>  
 \<1.5.59\>रमणीयमिदं स्थानं क्रीडायोग्यं विभो! तव।  
 तत्रत्याश्च जनाः सर्वे तपः स्वाध्यायवर्जिताः ॥59॥  
 \</1.5.59\>  
 \<1.5.60\>आधिव्याधिहताश्चैव पश्यन्ति शरणं न च।  
 अनुग्रहाय वै तेषां स्थातव्यं भवता हरे! ॥60॥  
 \</1.5.60\>  
श्रीभगवान्----  
 \<1.5.61\>"चोलराजसुतः कश्चित् कलौ खलु भविष्यति।  
 "चक्रवर्ती"ति मद्भक्तस्तत्र मामर्चयिष्यति।  
 अनुग्रहाय तस्यापि तत्र स्थास्याम्यहं मुने!" ॥61॥  
 \</1.5.61\>  
 इति श्रीब्रह्माण्डपुराणे तीर्थखण्डे श्रीवेङ्कटाचलमाहात्म्ये भगवन्नारदसंवादे  
 श्रीवेङ्कटाचलमहिमानुवर्णनं  
 नाम प्रथमोऽध्यायः।  
 ---------------

 अथ द्वितीयोऽध्यायः  
 -------------  
 %अनन्तस्य भगवत्क्रीडाद्रित्वप्राप्तिः%  
 \<2.5.1\>अथाऽऽह भगवान् शेषमाहूय पुरतः स्थितम्।  
 मेघगम्भीरया वाचा हर्षोत्फुल्लविलोचनः ॥1॥  
 \</2.5.1\>  
श्रीभगवान्-----  
 \<2.5.2\>"अनन्त! मत्प्रियो लोके न त्वदन्योऽस्ति कश्चन।  
 तस्मान्मम प्रियं किञ्चित् कर्तव्यं भवताऽनघ! ॥2॥  
 \</2.5.2\>  
 \<2.5.3\>श्रुतं हि भवता सर्वं नारदोदीरितं वचः।  
 क्रीडासमुचिते देशे वस्तव्यमिति मे मतिः ॥3॥  
 \</2.5.3\>  
 \<2.5.4\>तत्र भूत्वा गिरिवरो भवान् वसतु भूतले।  
 त्वत्फणामण्डलभुवि स्थातव्यं रमया सह" ॥4॥  
 \</2.5.4\>  
शेषः-----  
 \<2.5.5\>"अनन्तोऽहं महादेव! स्थास्यामि गिरिरूपधृक्।  
 भवता रमया सार्धं मम सानुषु रम्यताम् ॥5॥  
 \</2.5.5\>  
 \<2.5.6\>गङ्गाद्याः सरितः पुण्याः तीर्थानि च सरांसि च।  
 वसन्तु सर्वदा तत्र ममोपरि तवाऽऽज्ञया ॥6॥  
 \</2.5.6\>  
 \<2.5.7\>ममोपरि प्रभूतानां जङ्गमस्थावरात्मनाम्।  
 यद्यदिष्टं हि तत्सर्वं तवानुग्रहहेतुना।  
 अस्त्वि"ति प्रार्थयामास शेषः सर्वहिताय वै ॥7॥  
 \</2.5.7\>  
श्रीभगवान्-----  
 \<2.5.8\>"सिद्धयत्वेवं फणीन्द्राऽद्य भवता यो वरो वृतः।  
 तपांसि तत्र सिद्ध्यन्तु निर्विघ्नानि तपस्विनाम् ॥8॥  
 \</2.5.8\>  
 \<2.5.9\>अहं हि सर्वजन्तूनां दृष्टिगोचरतां गतः।  
 वसिष्यामि श्रिया सार्धं दददिष्टानि देहिनाम्" ॥9॥  
 \</2.5.9\>  
 %भगवतो लक्ष्म्यादिमहिषीपरिजनैः सह क्रीडाचलगमनम्%  
 \<2.5.10\>इत्युक्त्वाऽथ श्रियं प्राह भगवान् पार्श्ववर्तिनीम्।  
 भूमिं नीलां तथा देवीं प्रसन्नवदनाम्बुजाम् ॥10॥  
 \</2.5.10\>  
श्रीभगवान्----  
 \<2.5.11\>"सखीभिः सहिता यूयं समागच्छत तत्र वै।  
 विहारयोग्यो देशोऽयं निर्दिष्टो मुनिनाऽमुना" ॥11॥  
 \</2.5.11\>  
 \<2.5.12\>इत्युक्त्वा भगवान् प्राह सेनापतिमरिन्दमम्।  
 "त्वदीयानुचरैः सार्धं सर्वैः पारिषदैर्युतः ॥12॥  
 \</2.5.12\>  
 \<2.5.13\>ब्रह्माद्यैः त्रिदशैः सार्धं यक्षरक्षोगणान्वितैः।  
 सिद्धविद्याधरैश्चापि किन्नरैश्च महोरगैः ॥13॥  
 \</2.5.13\>  
 \<2.5.14\>ऋषिसङ्घैर्युतः शीघ्रं याहि शेषाचलं प्रति।  
 वस्तव्यं तत्र हि मया रमया सहितेन वै।  
 अनुग्रहाय साधूनां नित्यञ्च प्रयतात्मनाम्" ॥14॥  
 \</2.5.14\>  
 \<2.5.15\>इत्युक्त्वा भगवान् देवः श्रिया भूम्या च नीलया।  
 विनतासुतमारूढो यया वहिमहीधरम् ॥15॥  
 \</2.5.15\>  
 %अथाद्रिरूपधार्यनन्तस्य शिरः पुच्छप्रदेशवर्णनम्%  
भृगुः----  
 \<2.5.16\>"शेषः कथं गिरिवरो बभूव स महावपुः।  
 कुत्र पुच्छप्रदेशोऽस्य शिरः पक्षभुवौ तथा" ॥16॥  
 \</2.5.16\>  
नारदः----  
 \<2.5.17\>"तस्य दक्षिणकैलासनामकं स्थानमुत्तमम्।  
 "कालहस्ती"ति विख्यातं शिरोदेशः प्रकीर्तितः ॥17॥  
 \</2.5.17\>  
 \<2.5.18\>शिवस्य शिवदः पुण्यः शिरोदेशो विलोक्यते।  
 पुच्छस्तूत्तरतः प्रोक्तो महतोऽस्य महीभृतः ॥18॥  
 \</2.5.18\>  
 \<2.5.19\>प्रसिद्धः पुच्छदेशोऽयं "श्रीशैल"इति विश्रुतः।  
 श्रीशैलस्य प्रदेशेऽस्मिन् नीलकण्ठाश्रमे शुभे ॥19॥  
 \</2.5.19\>  
 %व्याघ्रपादवृत्तान्तः%  
 \<2.5.20\>व्याघ्रपादाभिधः कश्चित् तपस्वी नियतेन्द्रियः।  
 चिरकालं तपस्तप्त्वा नीलकण्ठमुमापतिम् ॥20॥  
 \</2.5.20\>  
 \<2.5.21\>तोषयामास नियमैः समग्रस्तं तपोनिधिः।  
 अथ केनापि कालेन नीलकण्ठो महाह्युतिः ॥21॥  
 \</2.5.21\>  
 \<2.5.22\>परितुष्टः प्रादुरभूत् दास्यन् वरमभीष्सितम्।  
 आलिङ्गितो गिरिजया गाढमाश्रितपार्श्वया ॥22॥  
 \</2.5.22\>  
 \<2.5.23\>कैलासगौरमारुह्य वृषं गगनचारिणम्।  
 प्रमथाद्यैः परिवृतो गणैः सम्प्रीतमानसैः ॥23॥  
 \</2.5.23\>  
 \<2.5.24\>सिद्धगन्धर्वयक्षाद्यैः पन्नगैः परिवारितः।  
 भक्तानुकम्पां परमां भृशमावेदयन्निव ॥24॥  
 \</2.5.24\>  
 \<2.5.25\>व्याघ्रपादः प्रणम्यैनं भक्त्या परमयाऽन्वितः।  
 स्तुतिभिः परितुष्टाव पुष्कलाभिः पुनः पुनः ॥25॥  
 \</2.5.25\>  
व्याघ्रपादः-----  
 \<2.5.26\>"भगवन् करुणासार! सर्वलोकैककारण!।  
 प्रसीद त्वं प्रसन्नाक्ष! विश्वाकार! वृषध्वज! ॥26॥  
 \</2.5.26\>  
 \<2.5.27\>रथ्या वेदः त्रिपुरदहने वेदवक्ता च वेधाः सूतो यस्य स्वयमुपगतौ पुष्पवन्तौ रथाङ्गे।  
 चापो मेरुः त्रिदशवसतिः वासुकिः चापमौर्वी वाणो विष्णुः त्रिदशवपुषे कुर्महे ते नमस्याम्" ॥27॥  
 \</2.5.27\>  
 \<2.5.28\>स्तुत्वैवं परया भक्त्या व्याघ्रपादः तपोनिधिः।  
 तूष्णीं बभूव पुरतो मस्तके विहिताञ्जलिः ॥28॥  
 \</2.5.28\>  
 \<2.5.29\>व्याघ्रपादं तपोनिष्ठं शान्तं धर्मपरायणम्।  
 नीलकण्ठः समाहूय प्रहसन्निदमब्रवीत् ॥29॥  
 \</2.5.29\>  
नीलकण्ठः-----  
 \<2.5.30\>"तपसा परितुष्टोऽस्मि कृतेनानेन सुव्रत!।  
 वरं वरय भद्रं ते वरदोऽहमिहागतः" ॥30॥  
 \</2.5.30\>  
व्याघ्रपादः-----  
 \<2.5.31\>"आश्रमेऽस्मिन् महादेव! वस्तव्यं भवता सदा।  
 भवन्नाम्ना सरश्चेदं प्रसिद्धिमधिगच्छतु ॥31॥  
 \</2.5.31\>  
 \<2.5.32\>अत्र स्नास्यति यो मर्त्यः तीरेऽस्मिन् सकृदाप्लुतः।  
 स सिद्धिं यातु शुद्धात्मा पुमर्थानामभीप्सया" ॥32॥  
 \</2.5.32\>  
नीलकण्ठः-----  
 \<2.5.33\>"तथैवास्त्वि"ति तं प्रोक्त्वा तत्रास्ते चन्द्रशेखरः।  
 चिरं गिरिजया सार्धं वरदः सर्वदेहिनाम् ॥33॥  
 \</2.5.33\>  
 %अथाद्रिरूपधार्यनन्तस्य पक्षप्रदेशवर्णनम्%  
 \<2.5.34\>अथ पक्षप्रदेशोऽस्य ह्यहोबिलमिति स्मृतः।  
 परं स्थानं नृसिंहस्य सर्वसिद्धिप्रदायकम् ॥34॥  
 \</2.5.34\>  
 \<2.5.35\>हिरण्यकशिपुं हन्तुं ब्रह्मरुद्रपुरस्कृतः।  
 प्रह्लादानुग्रहार्थाय ह्यवतीर्णोऽत्र वर्तते ॥35॥  
 \</2.5.35\>  
 \<2.5.36\>न तत्समं भुवि स्थानं अस्ति लोकत्रयेऽपि वा।  
 अमृतत्वमवाप्नोति जन्तुदर्शनमात्रतः ॥36॥  
 \</2.5.36\>  
 \<2.5.37\>तस्मिन्नेकदिनं वाऽपि यो वा समधिगच्छति।  
 सर्वपापविनिर्मुक्तो विष्णुलोके महीयते ॥37॥  
 \</2.5.37\>  
 %क्रीडाद्रित्वापन्नानन्तस्य फणामणिवर्णनम्%  
 \<2.5.38\>फणामणिप्रदेशोऽयं "वेङ्कटाद्रि"रिति स्मृतः।  
 "शेषाद्रिः,वृषभाद्रिश्च,नापायणगिरि"स्तथा ॥38॥  
 \</2.5.38\>  
 \<2.5.39\>न चास्य महिमा शक्यो वक्तुं वर्षशतैरपि।  
 ब्रह्मरुद्रपुरोगैश्च सनकाद्यैश्च योगिभिः ॥39॥  
 \</2.5.39\>  
 \<2.5.40\>अगस्त्याद्या मुनिवराः तपसः सिद्ध्यपेक्षया।  
 तपांसि सुचिरं तेपुः तन्निर्द्मरसमाप्लुताः ॥40॥  
 \</2.5.40\>  
 \<2.5.41\>विष्णोरपरदेहत्वात् आक्रामन् न पदैर्गिरिम्।  
 नारायणांशसम्भूतः शेषोऽहिः गिरिरूपधृक् ॥41॥  
 \</2.5.41\>  
 \<2.5.42\>तस्योपरि प्रभूता ये तृणगुल्मलतादयः।  
 ते हि स्थावररूपेण वसन्तो योगिपूरुषाः ॥42॥  
 \</2.5.42\>  
 \<2.5.43\>ब्रह्मरुद्रादिदेवेभ्यो योगिनोऽमिततेजसः।  
 सर्वदा यक्षगन्धर्वसिद्धकिन्नरचारणैः ॥43॥  
 \</2.5.43\>  
 \<2.5.44\>विद्याधरगणैश्चापि महोरगगणैस्तथा।  
 ऋषिभिर्देवबृन्दैश्च सेवावसरकाङ्क्षिभिः।  
 सेव्यतेऽहर्निशं प्रीत्या महागिरिवरो ह्ययम्" ॥44॥  
 \</2.5.44\>  
 इति श्रीब्रह्माण्डपुराणे तीर्थखण्डे श्रीवेङ्कटाचलमाहात्म्ये भृगुनारदसंवादे  
 श्रीवेङ्कटाचलविस्तारवर्णनं नाम द्वितीयोऽध्यायः।  
 -------------

 अथ द्वितीयोऽध्यायः  
 -------------  
 %अनन्तस्य भगवत्क्रीडाद्रित्वप्राप्तिः%  
 \<2.5.1\>अथाऽऽह भगवान् शेषमाहूय पुरतः स्थितम्।  
 मेघगम्भीरया वाचा हर्षोत्फुल्लविलोचनः ॥1॥  
 \</2.5.1\>  
श्रीभगवान्-----  
 \<2.5.2\>"अनन्त! मत्प्रियो लोके न त्वदन्योऽस्ति कश्चन।  
 तस्मान्मम प्रियं किञ्चित् कर्तव्यं भवताऽनघ! ॥2॥  
 \</2.5.2\>  
 \<2.5.3\>श्रुतं हि भवता सर्वं नारदोदीरितं वचः।  
 क्रीडासमुचिते देशे वस्तव्यमिति मे मतिः ॥3॥  
 \</2.5.3\>  
 \<2.5.4\>तत्र भूत्वा गिरिवरो भवान् वसतु भूतले।  
 त्वत्फणामण्डलभुवि स्थातव्यं रमया सह" ॥4॥  
 \</2.5.4\>  
शेषः-----  
 \<2.5.5\>"अनन्तोऽहं महादेव! स्थास्यामि गिरिरूपधृक्।  
 भवता रमया सार्धं मम सानुषु रम्यताम् ॥5॥  
 \</2.5.5\>  
 \<2.5.6\>गङ्गाद्याः सरितः पुण्याः तीर्थानि च सरांसि च।  
 वसन्तु सर्वदा तत्र ममोपरि तवाऽऽज्ञया ॥6॥  
 \</2.5.6\>  
 \<2.5.7\>ममोपरि प्रभूतानां जङ्गमस्थावरात्मनाम्।  
 यद्यदिष्टं हि तत्सर्वं तवानुग्रहहेतुना।  
 अस्त्वि"ति प्रार्थयामास शेषः सर्वहिताय वै ॥7॥  
 \</2.5.7\>  
श्रीभगवान्-----  
 \<2.5.8\>"सिद्धयत्वेवं फणीन्द्राऽद्य भवता यो वरो वृतः।  
 तपांसि तत्र सिद्ध्यन्तु निर्विघ्नानि तपस्विनाम् ॥8॥  
 \</2.5.8\>  
 \<2.5.9\>अहं हि सर्वजन्तूनां दृष्टिगोचरतां गतः।  
 वसिष्यामि श्रिया सार्धं दददिष्टानि देहिनाम्" ॥9॥  
 \</2.5.9\>  
 %भगवतो लक्ष्म्यादिमहिषीपरिजनैः सह क्रीडाचलगमनम्%  
 \<2.5.10\>इत्युक्त्वाऽथ श्रियं प्राह भगवान् पार्श्ववर्तिनीम्।  
 भूमिं नीलां तथा देवीं प्रसन्नवदनाम्बुजाम् ॥10॥  
 \</2.5.10\>  
श्रीभगवान्----  
 \<2.5.11\>"सखीभिः सहिता यूयं समागच्छत तत्र वै।  
 विहारयोग्यो देशोऽयं निर्दिष्टो मुनिनाऽमुना" ॥11॥  
 \</2.5.11\>  
 \<2.5.12\>इत्युक्त्वा भगवान् प्राह सेनापतिमरिन्दमम्।  
 "त्वदीयानुचरैः सार्धं सर्वैः पारिषदैर्युतः ॥12॥  
 \</2.5.12\>  
 \<2.5.13\>ब्रह्माद्यैः त्रिदशैः सार्धं यक्षरक्षोगणान्वितैः।  
 सिद्धविद्याधरैश्चापि किन्नरैश्च महोरगैः ॥13॥  
 \</2.5.13\>  
 \<2.5.14\>ऋषिसङ्घैर्युतः शीघ्रं याहि शेषाचलं प्रति।  
 वस्तव्यं तत्र हि मया रमया सहितेन वै।  
 अनुग्रहाय साधूनां नित्यञ्च प्रयतात्मनाम्" ॥14॥  
 \</2.5.14\>  
 \<2.5.15\>इत्युक्त्वा भगवान् देवः श्रिया भूम्या च नीलया।  
 विनतासुतमारूढो यया वहिमहीधरम् ॥15॥  
 \</2.5.15\>  
 %अथाद्रिरूपधार्यनन्तस्य शिरः पुच्छप्रदेशवर्णनम्%  
भृगुः----  
 \<2.5.16\>"शेषः कथं गिरिवरो बभूव स महावपुः।  
 कुत्र पुच्छप्रदेशोऽस्य शिरः पक्षभुवौ तथा" ॥16॥  
 \</2.5.16\>  
नारदः----  
 \<2.5.17\>"तस्य दक्षिणकैलासनामकं स्थानमुत्तमम्।  
 "कालहस्ती"ति विख्यातं शिरोदेशः प्रकीर्तितः ॥17॥  
 \</2.5.17\>  
 \<2.5.18\>शिवस्य शिवदः पुण्यः शिरोदेशो विलोक्यते।  
 पुच्छस्तूत्तरतः प्रोक्तो महतोऽस्य महीभृतः ॥18॥  
 \</2.5.18\>  
 \<2.5.19\>प्रसिद्धः पुच्छदेशोऽयं "श्रीशैल"इति विश्रुतः।  
 श्रीशैलस्य प्रदेशेऽस्मिन् नीलकण्ठाश्रमे शुभे ॥19॥  
 \</2.5.19\>  
 %व्याघ्रपादवृत्तान्तः%  
 \<2.5.20\>व्याघ्रपादाभिधः कश्चित् तपस्वी नियतेन्द्रियः।  
 चिरकालं तपस्तप्त्वा नीलकण्ठमुमापतिम् ॥20॥  
 \</2.5.20\>  
 \<2.5.21\>तोषयामास नियमैः समग्रस्तं तपोनिधिः।  
 अथ केनापि कालेन नीलकण्ठो महाह्युतिः ॥21॥  
 \</2.5.21\>  
 \<2.5.22\>परितुष्टः प्रादुरभूत् दास्यन् वरमभीष्सितम्।  
 आलिङ्गितो गिरिजया गाढमाश्रितपार्श्वया ॥22॥  
 \</2.5.22\>  
 \<2.5.23\>कैलासगौरमारुह्य वृषं गगनचारिणम्।  
 प्रमथाद्यैः परिवृतो गणैः सम्प्रीतमानसैः ॥23॥  
 \</2.5.23\>  
 \<2.5.24\>सिद्धगन्धर्वयक्षाद्यैः पन्नगैः परिवारितः।  
 भक्तानुकम्पां परमां भृशमावेदयन्निव ॥24॥  
 \</2.5.24\>  
 \<2.5.25\>व्याघ्रपादः प्रणम्यैनं भक्त्या परमयाऽन्वितः।  
 स्तुतिभिः परितुष्टाव पुष्कलाभिः पुनः पुनः ॥25॥  
 \</2.5.25\>  
व्याघ्रपादः-----  
 \<2.5.26\>"भगवन् करुणासार! सर्वलोकैककारण!।  
 प्रसीद त्वं प्रसन्नाक्ष! विश्वाकार! वृषध्वज! ॥26॥  
 \</2.5.26\>  
 \<2.5.27\>रथ्या वेदः त्रिपुरदहने वेदवक्ता च वेधाः सूतो यस्य स्वयमुपगतौ पुष्पवन्तौ रथाङ्गे।  
 चापो मेरुः त्रिदशवसतिः वासुकिः चापमौर्वी वाणो विष्णुः त्रिदशवपुषे कुर्महे ते नमस्याम्" ॥27॥  
 \</2.5.27\>  
 \<2.5.28\>स्तुत्वैवं परया भक्त्या व्याघ्रपादः तपोनिधिः।  
 तूष्णीं बभूव पुरतो मस्तके विहिताञ्जलिः ॥28॥  
 \</2.5.28\>  
 \<2.5.29\>व्याघ्रपादं तपोनिष्ठं शान्तं धर्मपरायणम्।  
 नीलकण्ठः समाहूय प्रहसन्निदमब्रवीत् ॥29॥  
 \</2.5.29\>  
नीलकण्ठः-----  
 \<2.5.30\>"तपसा परितुष्टोऽस्मि कृतेनानेन सुव्रत!।  
 वरं वरय भद्रं ते वरदोऽहमिहागतः" ॥30॥  
 \</2.5.30\>  
व्याघ्रपादः-----  
 \<2.5.31\>"आश्रमेऽस्मिन् महादेव! वस्तव्यं भवता सदा।  
 भवन्नाम्ना सरश्चेदं प्रसिद्धिमधिगच्छतु ॥31॥  
 \</2.5.31\>  
 \<2.5.32\>अत्र स्नास्यति यो मर्त्यः तीरेऽस्मिन् सकृदाप्लुतः।  
 स सिद्धिं यातु शुद्धात्मा पुमर्थानामभीप्सया" ॥32॥  
 \</2.5.32\>  
नीलकण्ठः-----  
 \<2.5.33\>"तथैवास्त्वि"ति तं प्रोक्त्वा तत्रास्ते चन्द्रशेखरः।  
 चिरं गिरिजया सार्धं वरदः सर्वदेहिनाम् ॥33॥  
 \</2.5.33\>  
 %अथाद्रिरूपधार्यनन्तस्य पक्षप्रदेशवर्णनम्%  
 \<2.5.34\>अथ पक्षप्रदेशोऽस्य ह्यहोबिलमिति स्मृतः।  
 परं स्थानं नृसिंहस्य सर्वसिद्धिप्रदायकम् ॥34॥  
 \</2.5.34\>  
 \<2.5.35\>हिरण्यकशिपुं हन्तुं ब्रह्मरुद्रपुरस्कृतः।  
 प्रह्लादानुग्रहार्थाय ह्यवतीर्णोऽत्र वर्तते ॥35॥  
 \</2.5.35\>  
 \<2.5.36\>न तत्समं भुवि स्थानं अस्ति लोकत्रयेऽपि वा।  
 अमृतत्वमवाप्नोति जन्तुदर्शनमात्रतः ॥36॥  
 \</2.5.36\>  
 \<2.5.37\>तस्मिन्नेकदिनं वाऽपि यो वा समधिगच्छति।  
 सर्वपापविनिर्मुक्तो विष्णुलोके महीयते ॥37॥  
 \</2.5.37\>  
 %क्रीडाद्रित्वापन्नानन्तस्य फणामणिवर्णनम्%  
 \<2.5.38\>फणामणिप्रदेशोऽयं "वेङ्कटाद्रि"रिति स्मृतः।  
 "शेषाद्रिः,वृषभाद्रिश्च,नापायणगिरि"स्तथा ॥38॥  
 \</2.5.38\>  
 \<2.5.39\>न चास्य महिमा शक्यो वक्तुं वर्षशतैरपि।  
 ब्रह्मरुद्रपुरोगैश्च सनकाद्यैश्च योगिभिः ॥39॥  
 \</2.5.39\>  
 \<2.5.40\>अगस्त्याद्या मुनिवराः तपसः सिद्ध्यपेक्षया।  
 तपांसि सुचिरं तेपुः तन्निर्द्मरसमाप्लुताः ॥40॥  
 \</2.5.40\>  
 \<2.5.41\>विष्णोरपरदेहत्वात् आक्रामन् न पदैर्गिरिम्।  
 नारायणांशसम्भूतः शेषोऽहिः गिरिरूपधृक् ॥41॥  
 \</2.5.41\>  
 \<2.5.42\>तस्योपरि प्रभूता ये तृणगुल्मलतादयः।  
 ते हि स्थावररूपेण वसन्तो योगिपूरुषाः ॥42॥  
 \</2.5.42\>  
 \<2.5.43\>ब्रह्मरुद्रादिदेवेभ्यो योगिनोऽमिततेजसः।  
 सर्वदा यक्षगन्धर्वसिद्धकिन्नरचारणैः ॥43॥  
 \</2.5.43\>  
 \<2.5.44\>विद्याधरगणैश्चापि महोरगगणैस्तथा।  
 ऋषिभिर्देवबृन्दैश्च सेवावसरकाङ्क्षिभिः।  
 सेव्यतेऽहर्निशं प्रीत्या महागिरिवरो ह्ययम्" ॥44॥  
 \</2.5.44\>  
 इति श्रीब्रह्माण्डपुराणे तीर्थखण्डे श्रीवेङ्कटाचलमाहात्म्ये भृगुनारदसंवादे  
 श्रीवेङ्कटाचलविस्तारवर्णनं नाम द्वितीयोऽध्यायः।  
 -------------

 अथ तृतीयोऽध्यायः  
 ------------  
 %भगवत्क्रीडाचलवर्णनम्%  
भृगुः-----  
 \<3.5.1\>"श्रीवेङ्कटगिरिं प्राप्य भगवान् पुरुषोत्तमः।  
 आवासमकरोत्तत्र ततः किमकरोत् स्वयम्? ॥1॥  
 \</3.5.1\>  
 \<3.5.2\>उदन्तमिममाचक्ष्व विस्तरेणैव नारद!।  
 न त्वदन्योऽस्ति विप्रेन्द! रहस्यानां हि वेदिता" ॥2॥  
 \</3.5.2\>  
नारदः----  
 \<3.5.3\>"इदं रहस्यं वक्ष्येऽद्य विस्तरेणैव ते भृगो!।  
 न त्वदन्योऽस्ति विप्रेन्द कथायाः श्रवणे रतः ॥3॥  
 \</3.5.3\>  
 \<3.5.4\>यदैव रमया सार्धं अनादिः पुरुषोत्तमः।  
 अवतीर्णो गिरिवरं नानाधातुविभूषितम् ॥4॥  
 \</3.5.4\>  
 \<3.5.5\>गिरिनिर्द्मरसंयुक्तं नदीप्रस्रवणैर्युतम्।  
 विविधैः वृक्षखण्डैश्च पुष्पितैरुपशोभितम् ॥5॥  
 \</3.5.5\>  
 \<3.5.6\>मालतीकुन्दकुटजैः सिन्धुवारैः कुरण्टकैः।  
 कदम्बार्जुनवंशैश्च चन्दनैः पनसैस्तथा ॥6॥  
 \</3.5.6\>  
 \<3.5.7\>अशोकवकुलैर्गुञ्जैस्तमालैः समलङ्कृतम्।  
 नानाविहगसङ्घुष्टं मयूरारावनादितम् ॥7॥  
 \</3.5.7\>  
 \<3.5.8\>तुष्टपुष्टमृगाकीर्णं सिंहशार्दूलशोभितम्।  
 विगलन्मदधारैश्च गजसङ्घैः सुशोभितम् ॥8॥  
 \</3.5.8\>  
 \<3.5.9\>गोलाङ्गूलगणैश्चापि वानरैः मदगर्जितैः।  
 क्रीडाविलासनिरतैः मृगपक्षिभिरावृतम् ॥9॥  
 \</3.5.9\>  
 \<3.5.10\>नानारत्नसमाकीर्णं सानुभिर्भूषितं गिरम्।  
 ब्रह्मणा च समादिष्टो नारायणदिदृक्षया ॥10॥  
 \</3.5.10\>  
 %नारायणाख्यविप्रवृत्तान्तः%  
 \<3.5.11\>नारायणाख्यो विप्रेन्द्रो गिरावस्मिन् शुभोत्तरे।  
 स्वामिपुष्करिणीतीरे सुरसिद्धनिषेविते ॥11॥  
 \</3.5.11\>  
 \<3.5.12\>इन्द्रियाणि नियम्यान्तरास्थितो योगभावनाम्।  
 नारायणं त्रिजगतामधीशं भक्तवत्सलम् ॥12॥  
 \</3.5.12\>  
 \<3.5.13\>श्रीभूमिनीलासहितं ध्यायन् हृदि शुभास्पदम्।  
 नासाग्रन्यस्तनयनो विशुद्धाऽत्मा चिरं द्विजः ॥13॥  
 \</3.5.13\>  
 \<3.5.14\>तपश्चचार धर्मात्मा दुश्चरं दुष्टमानसैः।  
 विशुद्धात्मनि विप्रेन्द्रे तपस्यति चिरं तदा ॥14॥  
 \</3.5.14\>  
 \<3.5.15\>फलन्ति विविधा वृक्षाः तत्रत्याः समयं विना।  
 सत्त्वेषु बलवत्सत्त्वं बबाधे नैव दुर्बलम्।  
 तपस्यति द्विजे शान्ते शान्तं सर्वमभूद्नम् ॥15॥  
 \</3.5.15\>  
 %नारायणाख्यविप्रतपस्तुष्टस्य भगवत आविर्भावः%  
 \<3.5.16\>अथास्मिन्नन्तरे तस्य तपसा परितोषितः।  
 वासुदेवः प्रादुरभूत् वरदः सर्वदेहिनाम् ॥16॥  
 \</3.5.16\>  
 \<3.5.17\>विनतासुतमारूढः सुमेरुशिखरोपमम्।  
 दयितामङ्कमारोप्य ज्वलत्काञ्चनमालिनीम् ॥17॥  
 \</3.5.17\>  
 \<3.5.18\>युगपत्स्फुरितानेकतडित्सदृशवर्चसम्।  
 सहधर्मचरीं विष्णोरवतारानुकारिणीम् ॥18॥  
 \</3.5.18\>  
 \<3.5.19\>भक्तानुकम्पाभरितैरपाङ्गैः शीतलैः सदा।  
 आह्लादयन्तीमसकृत् जगत् स्थावरजङ्गमम् ॥19॥  
 \</3.5.19\>  
 \<3.5.20\>पद्मप्रियां पद्महस्तां पद्मालयनिवासिनीम्।  
 उन्निद्रपद्मनयनां पद्मनाभमनः प्रियाम् ॥20॥  
 \</3.5.20\>  
 \<3.5.21\>नीलजीमूतसङ्काशः स्फुरत्पीताम्बरोज्ज्वलः।  
 तुलसीदामहृद्येन स्फुरच्छ्रीवत्सलक्ष्मणा ॥21॥  
 \</3.5.21\>  
 \<3.5.22\>कौस्तुभद्युतिदीप्तेन वपुषा सुविराजितः।  
 निबद्धोदरबन्धेन तनुमध्येन शोभितः ॥22॥  
 \</3.5.22\>  
 \<3.5.23\>विधातृगृहनालीकमुकुलोद्भवहेतुना।  
 नाभिह्रदेन निम्नेन गम्भीरावर्तशोभिना ॥23॥  
 \</3.5.23\>  
 \<3.5.24\>रम्भेभहस्तशोभाभ्यां ऊरुभ्यामुपशोभितः।  
 जङ्घाभ्यां चारुतूणीरसदृशीभ्यां विराजितः ॥24॥  
 \</3.5.24\>  
 \<3.5.25\>प्रसन्नवदनाम्भोजः पद्मपत्रनिभेक्षणः।  
 ज्योतिर्मयेन वपुषा दीप्यमानोऽग्रतः स्थितः ॥25॥  
 \</3.5.25\>  
 \<3.5.26\>अथ नारायणं विप्रो हर्षपर्याकुलेक्षणः।  
 सर्वदाऽऽनन्दसन्दोहनयनाश्रुसमाप्लुतः ॥26॥  
 \</3.5.26\>  
 \<3.5.27\>आनन्दामृतसाराब्धौ मग्नः किञ्चिन्न बुध्यते।  
 प्रदक्षिणं तदा कृत्वा भगवन्तं दयानिधिम् ॥27॥  
 \</3.5.27\>  
 \<3.5.28\>भक्त्या परमयाऽऽविष्टो विवेदानन्तरं न सः।  
 किं कर्तव्यमजानानो मुहूर्तं स्मावतिष्ठते।  
 अथैनं परितुष्टाव वाग्भिरग्याभिराकुलः ॥28॥  
 \</3.5.28\>  
 %नारायणाख्यविप्रकृतभगवत्स्तुतिः%  
विप्रः-----  
 \<3.5.29\>"देवदेव! जगन्नाथ! प्रसीद पुरुषोत्तम!।  
 परिपालय मां भक्तं शरणागतवत्सल! ॥29॥  
 \</3.5.29\>  
 \<3.5.30\>कालाभ! करुणासार! करीन्द्रवरद! प्रभो!।  
 अवलोकय मां नाथ!शीतलैः नयनाञ्जलैः ॥30॥  
 \</3.5.30\>  
 \<3.5.31\>त्वमेव धाता सर्वस्य जगतोऽस्य जगन्मय!।  
 रक्षिता च त्वमेवास्य संहर्ता च सुरेश्वर!॥31॥  
 \</3.5.31\>  
 \<3.5.32\>प्रकृतिः पुरुषश्चैव सर्गकाले सुसङ्गतौ।  
 तवेक्षणवशेनैव सृजतो जगदव्ययम् ॥32॥  
 \</3.5.32\>  
 \<3.5.33\>न त्वत्समोऽस्ति लोकेऽस्मिन् नाथ! लोकत्रयेऽपि वा।  
 कुतस्त्वदधिकस्तस्मात् निःसमाभ्याधिको भवान् ॥33॥  
 \</3.5.33\>  
 \<3.5.34\>वेत्ता त्वमसि वेद्यञ्च वेदनोपाय एव च।  
 वेदनञ्च फलं तस्य त्वदृते नास्ति किञ्चन ॥34॥  
 \</3.5.34\>  
 \<3.5.35\>पिता त्वमसि लोकस्य सर्वस्य जगतः पते!।  
 माता स्वयं विशालाक्षी लक्ष्मीरेवानपायिनी ॥35॥  
 \</3.5.35\>  
 \<3.5.36\>विधातृप्रमुखा देवाः सनकाद्याश्च योगिनः।  
 महता तपसा वाऽपि न त्वां जानन्ति तत्त्वतः ॥36॥  
 \</3.5.36\>  
 \<3.5.37\>न वेदाध्ययनेन त्वां न यज्ञैः नियमैरपि।  
 न दानैश्च तपोयोगैः विना भक्त्या न दृश्यसे ॥37॥  
 \</3.5.37\>  
 \<3.5.38\>मद्भाग्योपचयेन त्वं दृग्गोचरमुपागतः।  
 निजरूपञ्च देवेश! प्रदर्शय दयानिधे! ॥38॥  
 \</3.5.38\>  
 \<3.5.39\>धन्योऽस्म्यनुगृहीतोऽस्मि दर्शनेन तव प्रभो!।  
 चक्षुषोः सफलं जन्म जातमद्य सुरेश्वर! ॥39॥  
 \</3.5.39\>  
 \<3.5.40\>न त्वां पश्यति यो मर्त्यो व्यर्थजन्मा स मे मतः।  
 दर्शनेनैव मच्चित्तमाप्नोत्युन्मत्ततुल्यताम्" ॥40॥  
 \</3.5.40\>  
 \<3.5.41\>एवं स्तुवति विप्रेन्द्रे भगवान् प्रीतमानसः।  
 तमुवाच प्रसन्नाक्षो मेघगम्भीरया गिरा ॥41॥  
 \</3.5.41\>  
श्रीभगवान्-----  
 \<3.5.42\>"तपश्चरसि विप्रेन्द्र! कस्त्वमत्र जितेन्द्रियः।  
 किमर्थञ्च वदाद्य त्वं दास्याम्यहमभीप्सितम्" ॥42॥  
 \</3.5.42\>  
 %भगवन्तमुद्दिश्य विप्रकृतसर्वजनदृश्यत्वादिप्रार्थना%  
नारायणः-----  
 \<3.5.43\>"वरदो यदि देवेश श्रीनिधे! करुणानिधे!।  
 वृणोमि वरमिष्टं मे श्रृणुष्व प्रीतमानसः ॥43॥  
 \</3.5.43\>  
 \<3.5.44\>अहं नारायणो नाम भवद्दर्शनकाङ्क्षया।  
 भुवं सर्वां परिक्रम्य नापश्यं त्वामहं प्रभो! ॥44॥  
 \</3.5.44\>  
 \<3.5.45\>ब्रह्माणं तपसाऽऽराध्य तन्निर्दिष्टोऽहमागतः।  
 स्वामिपुष्करिणीतीरे तपसाऽऽराधितो भवान् ॥45॥  
 \</3.5.45\>  
 \<3.5.46\>तपश्चरन् वसाम्यद्य चिरेण नियतेन्द्रियः।  
 एवं किल तपश्चर्तुमशक्यं भुवि मानवैः ॥46॥  
 \</3.5.46\>  
 \<3.5.47\>तेषामनुग्रहार्थाय सर्वप्रत्यक्षगोचरः।  
 सर्वाभीष्टं ददन्नित्यं स्वामिपुष्करिणीतटे ॥47॥  
 \</3.5.47\>  
 \<3.5.48\>अनन्तविहगेशानसेनापतिमुखैः सदा।  
 सेव्यमानः श्रिया सार्धं विहरन् वस माधव!।  
 गिरिश्चायं हि मन्नाम्ना प्रसिद्धिमधिगच्छतु" ॥48॥  
 \</3.5.48\>  
 %भगवत्कृतनागरायणाख्यविप्रप्रार्थनाभ्युपगमप्रकारः%  
श्रीभगवान्----  
 \<3.5.49\>"तथा भवतु विप्रेन्द्र! वचनं तव सुव्रत।  
 ब्राह्मणो यदि वा वैश्यः क्षत्रियः शूद्र एव वा ॥49॥  
 \</3.5.49\>  
 \<3.5.50\>सपापो यदि वाऽपापः स्वामिपुष्करिणीजले।  
 स्नात्वा चात्र वसन्तं मां ये नमस्यन्ति मानवाः ॥50॥  
 \</3.5.50\>  
 \<3.5.51\>ददाम्याकल्पमेवाहं तेषां वासं त्रिविष्टपे।  
 यः करोत्याप्लवं स्वामिसरसीजलमध्यतः ॥51॥  
 \</3.5.51\>  
 \<3.5.52\>सोऽतीत्य निरयं सर्वं ब्रह्मभूयाय कल्पते।  
 भुक्तिमुक्तिप्रदं नॄणां सर्वसिद्धिप्रदायकम्।  
 इदं स्थानं सरश्चेदं नात्र कार्या विचारणा ॥52॥  
 \</3.5.52\>  
 \<3.5.53\>अद्यप्रभृतिद चैवायं गिरिस्त्वन्नामतः सदा।  
 "नारायणाचल"इति प्रसिद्धो भवतु द्विज" ॥53॥  
 \</3.5.53\>  
 \<3.5.54\>इति तस्मै वरं दत्त्वा स्वसायुज्यं ददौ हरिः।  
 स्वामिपुष्करिणीतीरे स्वसङ्कल्पागते ततः ॥54॥  
 \</3.5.54\>  
 \<3.5.55\>दिव्ये विमाने सर्वेषां विलोचनपथं गतः।  
 श्रीभूमिनीलासहितः शङ्खचक्रगदाधरः ॥55॥  
 \</3.5.55\>  
 \<3.5.56\>कोटिकन्दर्पलावण्यो नीलजीमूतसन्निभः।  
 दयापरवशो नित्यं वसति प्रीतमानसः ॥56॥  
 \</3.5.56\>  
 इति श्रीब्रह्माण्डपुराणे तीर्थखण्डे भृगुनारदसंवादे श्रीवेङ्कटाचलमाहात्म्ये भगवदाविर्भाववर्णनं नाम तृतीयोऽध्यायः  
 ----------------

 अथ चतुर्थोऽध्यायः  
 ------------  
 %भगवतः क्रीडाद्रौ लीलार्थं मृगयाविहारः%  
भृगुः-----  
\<4.5.1\>"तत्र वासमुपेत्याथ देवः किमकरोत्ततः?।  
 विस्तरेण समाख्याहि पृच्छतो मम सर्वशः ॥1॥  
\</4.5.1\>  
नारदः-----  
\<4.5.2\>ततः कदाचिन्मृगयाविहाराकाङ्क्षिमानसः।  
 सेनापतिमुवाचेदं प्रहसन्निव माधवः ॥2॥  
\</4.5.2\>  
श्रीभगवान्----  
\<4.5.3\>"सेनेश! विपिनोद्देशे विहर्तुं मतिरस्ति मे।  
 सिंहव्यालसमाकीर्णे मत्तद्विपनिषेविते ॥3॥  
\</4.5.3\>  
\<4.5.4\>सज्जीभवन्तु सैन्यानि निदेशाद्भवतोऽधुना।  
 चतुरङ्गसमेतानि समरेष्वजितानि वै ॥4॥  
\</4.5.4\>  
\<4.5.5\>इत्युक्त्वा भगवांस्तूर्णं निर्ययौ मृगयामतिः।  
 सेनापतिमुखाश्चापि तमेवानुययुस्तदा ॥5॥  
\</4.5.5\>  
\<4.5.6\>अथोत्तरगिरौ रम्ये विचचार स दैत्यहा।  
 सिंहव्यालगणान् विद्ध्यन् शरैराशीविषोपमैः ॥6॥  
\</4.5.6\>  
\<4.5.7\>तत्रत्याः शबराधीशाः सोपहाराः समागताः।  
 प्रणम्य देवदेवेशं अतिष्ठन् नम्रमौलयः ॥7॥  
\</4.5.7\>  
\<4.5.8\>निर्दिश्यमानमार्गस्तु तैस्तैः शबरपालकैः।  
 विचचार बहून् देशान् मृगयाऽऽकृष्टमानसः ॥8॥  
\</4.5.8\>  
 %वृषभाख्यासुरवृत्तान्तः%  
\<4.5.9\>तस्मिन् काले शिवे भक्तो वृषभाख्यो महासुरः।  
 श्रीशैलाद्दक्षिणे देशे विचचार महामनाः ॥9॥  
\</4.5.9\>  
\<4.5.10\>ततो गिरिवरं दृष्ट्वा प्रादुर्भूतं सुविस्तृतम्।  
 विस्मयाविष्टचेतास्तु चिन्तयामास कारणम् ॥10॥  
\</4.5.10\>  
\<4.5.11\>"अहो कोऽप्यस्य मायावी स्रष्टाऽद्रेरुपरि ध्रुवम्।  
 तमन्वेष्टुं यतिष्येऽहं मायिनं गतभीरहम्।  
 अन्विष्य सहसाऽनेन योत्स्यामि गतभीरहम्" ॥11॥  
\</4.5.11\>  
\<4.5.12\>इति सञ्चिन्त्य तत्रायं मृगयन्नपकारिणम्।  
 बलगर्वसमाविष्टः तत्र तत्र चचार ह ॥12॥  
\</4.5.12\>  
 %वृषभासुरशबरवेषधारिभगवतोः युद्धप्रकारः%  
\<4.5.13\>अथापश्यत् स देवेशं विहरन्तमभीतवत्।  
 शार्ङ्गपाणिं हरयारूढं शबराकृतिधारिणम् ॥13॥  
\</4.5.13\>  
\<4.5.14\>तं दृष्ट्वा दैत्यराट् क्रुद्धः सोऽयमेवेति निश्चितः।  
 अभ्यधावत तं तूर्णं "तिष्ठ तिष्ठे"ति चाब्रवीत् ॥14॥  
\</4.5.14\>  
\<4.5.15\>ततः समभवद्युद्धं घोररूपं भयानकम्।  
 शबराधिपतिं दैत्यः समाहूयाशपत्तदा ॥15॥  
\</4.5.15\>  
\<4.5.16\>ततः स शबरः क्रुद्धः सर्वसन्नाहसंयुतः।  
 श्वगणैः स्वगणैश्चैव बाणैश्च निशितैस्तथा ॥16॥  
\</4.5.16\>  
\<4.5.17\>प्रासैः खड्गैः गदाभिश्च शक्तिशूलपरश्वधैः।  
 कुन्तैः मुसलसङ्घैश्च वृक्षैः पाषाणराशिभिः ॥17॥  
\</4.5.17\>  
\<4.5.18\>अयुद्ध्यत तदा तेन घोरं युद्धमभूद्वने।  
 ततस्तान् शबरान् सर्वान् विनिर्जित्याग्रतः परम् ॥18॥  
\</4.5.18\>  
\<4.5.19\>आयान्तमसुरं दृष्ट्वा विष्वक्सेनं दिदेश सः।  
 सोऽपि गन्धर्वसङ्घैश्च सहितः प्रत्ययुध्यत ॥19॥  
\</4.5.19\>  
\<4.5.20\>ततः सुतुमुलं युद्धं बभूव भयदायकम्।  
 अस्त्रैः शस्त्रैः जघानाऽऽशु विष्वक्सेनः प्रतापवान् ॥20॥  
\</4.5.20\>  
\<4.5.21\>दैत्यस्तं दुर्जयं ज्ञात्वा मायावी च मदोद्धतः।  
 ततः स्वमायामास्थाय दैत्यः परपुरञ्जयः ॥21॥  
\</4.5.21\>  
\<4.5.22\>असृजद्राक्षसान् घोरान् शतशोऽथ सहस्रशः।  
 अस्त्राण्यपि च दिव्यानि शस्त्राणि विविधानि च ॥22॥  
\</4.5.22\>  
\<4.5.23\>प्रायुङ्क्त दैत्यराट् क्रुद्धो नारायणजिघांसया।  
 यदनेन प्रयुक्तं वै शस्त्रमस्त्रमथापि वा ॥23॥  
\</4.5.23\>  
\<4.5.24\>भस्मीकृतं च तत्सर्वं हरिणा निजमायया।  
 ततस्तमसुरो मत्वा दुर्जयं हरिमाहवे ॥24॥  
\</4.5.24\>  
\<4.5.25\>मायां प्रयुज्य मायावी स्वयमन्तर्दधे ततः।  
 तां मायामायतीं दृष्ट्वा ततः सर्वेश्वरो हरिः ॥25॥  
\</4.5.25\>  
\<4.5.26\>प्रेषयामास नाशाय ततश्चक्रं जनार्दनः।  
 नाशकं सर्वदुष्टानां सर्वदेवनमस्कृतम् ॥26॥  
\</4.5.26\>  
\<4.5.27\>चक्रराजात्ततो ज्वालाः प्रादुर्भूताः सहस्रशः।  
 ताभिस्तत्सैन्यमत्युग्रं ज्वलितं काननं यथा ॥27॥  
\</4.5.27\>  
\<4.5.28\>ज्वलत्कञ्चुकिनो वीरा दग्धश्मश्रुशिरोरुहाः।  
 आयुधानि विचित्राणि दग्धान्यासम् हविर्भुजा ॥28॥  
\</4.5.28\>  
\<4.5.29\>तेन चक्रप्रभावेण ह्यासुरं बलमद्भुतम्।  
 न किञ्चित् दृश्यते तत्र पर्वते परमाद्भुते ॥29॥  
\</4.5.29\>  
\<4.5.30\>ततः समीक्ष्य दैत्यो वै मायां स्वीयां विनाशिताम्।  
 चिन्तयामास च मुने! विस्मयाकुलमानसः ॥30॥  
\</4.5.30\>  
 %भगवन्तं प्रतिसंहाराभ्युपगन्तृवृषभासुरप्रार्थना%  
\<4.5.31\>निहनिष्यति माञ्चापि चक्रं नूनं तदीरितम्।  
 रमयो मरणस्यापि संवृत्तो नैव संशयः ॥31॥  
\</4.5.31\>  
\<4.5.32\>अमानुषमिमं मन्ये परब्रह्मस्वरूपिणम्।  
 स्रष्टारं सर्वलोकानां सर्वदेवनमस्कृतम् ॥32॥  
\</4.5.32\>  
\<4.5.33\>अनेन निहतो नूनं विमुक्तः सर्वकिल्बिषात्।  
 संसारार्णवमुत्तीर्य गमिष्ये मुक्तिसम्पदम् ॥33॥  
\</4.5.33\>  
\<4.5.34\>इति सञ्चिन्तयन् देवं वधात् संहृष्टमानसः।  
 प्रार्थयामास चाभीष्टं किञ्चिद्धृदयसंश्रितम् ॥34॥  
\</4.5.34\>  
वृषभः------  
\<4.5.35\>"देवदेव! जगन्नाथ! सर्वलोकैककारणम्।  
 शरणं त्वामनुप्राप्तः प्रणतार्तिहर! प्रभो! ॥35॥  
\</4.5.35\>  
\<4.5.36\>त्वया ततमिदं सर्वं जगत् स्थावरजङ्गमम्।  
 त्वया विहीनं नो किञ्चित् त्रिषु लोकेषु विद्यते ॥36॥  
\</4.5.36\>  
\<4.5.37\>ब्रह्माद्याः सकला देवाः त्वन्निदेशकरा मताः।  
 निदेशात् वाति ते वातः सूर्यश्चोदेति चान्वहम् ॥37॥  
\</4.5.37\>  
\<4.5.38\>वह्निर्ज्वलति ते भीतः शक्रः शासति शासनात्।  
 यमो धावति भीतस्ते इति वेदानुशासनम् ॥38॥  
\</4.5.38\>  
\<4.5.39\>त्राहि त्राहि महादेव! न जाने शरणं परम्।  
 योगिनो यं विचिन्वन्ति नियताः त्वां विमुक्तये ॥39॥  
\</4.5.39\>  
\<4.5.40\>स त्वमद्य महाबाहो! दृग्गोचरगतोऽसि मे।  
 क्षमस्व मत्कृतं सर्वमपकारं सुदुः सहम् ॥40॥  
\</4.5.40\>  
\<4.5.41\>कृतागसां त्वादृशेषु प्रणामः खलु निष्कृतिः।  
 जीवितन्तु न याचेऽहं क्षुद्रं पापस्य कारणम् ॥41॥  
\</4.5.41\>  
\<4.5.42\>अतो यास्यामि निहतः चक्रेण परमां गतिम्।  
 तस्मात् क्षमस्व भगवन् श्रीनिधे! करुणानिधे!  
 त्रातारं नैव पश्यामि त्वां विना मधुसूदन!॥42॥  
\</4.5.42\>  
 %असुरप्रार्थनया क्रीडाद्रेः भगवद्दत्तवृषभनामधेयप्राप्तिः%  
\<4.5.43\>"अद्यप्रभृति चायं वै गिरिरुछ्रितशेखरः।  
 मदाख्यया प्रथां यातु "वृषभाचल"इत्यपि" ॥43॥  
\</4.5.43\>  
\<4.5.44\>इत्येवं शोकसन्तप्तमश्रुपूर्णाकुलेक्षणम्।  
 वृषभं तमुवाचेदं प्रहसन् गरुडध्वजः ॥44॥  
\</4.5.44\>  
श्रीभगवान्-----  
\<4.5.45\>"वृषभासुर! मद्भक्त्या विमुक्तिं यास्यसि ध्रुवम्।  
 गिरिश्चायं भवन्नाम्ना प्रसिद्धिमधिगच्छतु" ॥45॥  
\</4.5.45\>  
\<4.5.46\>इत्युक्तवति गोविन्दे दैत्येन्द्रः प्रीतमानसः।  
 चिन्तयामास निधनमनुग्रहमथो मुने! ॥46॥  
\</4.5.46\>  
 %वृषभासुरवधप्रकारः%  
\<4.5.47\>ततः सुदर्शनश्चापि ज्वालाजटिलविग्रहः।  
 जहार सुरशत्रोर्हि कण्ठनालात् शिरोऽम्बुजम् ॥47॥  
\</4.5.47\>  
\<4.5.48\>ततो निपातिते भूमावसुरे युद्धदुर्मदे।  
 ववृषुः पुष्पवर्षाणि देवाः सम्प्रीतमानसाः ॥48॥  
\</4.5.48\>  
\<4.5.49\>देवदुन्दुभयो नेदुः ननृतुश्चाप्सरोगणाः।  
 दिशः प्रसेदुर्विमला वाताश्चैव सुखं ववुः ॥49॥  
\</4.5.49\>  
\<4.5.50\>गोविन्दोऽपि दयासारो वरं दत्त्वाऽसुराय वै।  
 पुनरभ्येत्य शेषाद्रौ यथास्थानं स्थितो मुने! ॥50॥  
\</4.5.50\>  
 %अञ्जनादेव्युत्पत्तिक्रमः%  
भृगुः-----  
\<4.5.51\>"भूयः कथय देवस्य चरितानि महात्मनः।  
 श्रृण्वतो नास्ति मे तृप्तिः अद्भुतानि महामुने!" ॥51॥  
\</4.5.51\>

नारदः----  
\<4.5.52\>श्रृणुष्वैकमना ब्रह्मन्! मत्तः कथयते मुने!।  
 माहात्म्यं देवदेवस्य चित्रं हि मुनिकीर्तितम् ॥52॥  
\</4.5.52\>  
\<4.5.53\>त्रेतायुगेऽसुरः कश्चित् "केसरी"त्येव विश्रुतः।  
 पुत्रार्थी देवमुद्दिश्य तपस्तेपे महामनाः ॥53॥  
\</4.5.53\>  
\<4.5.54\>नियतात्मा शुचिर्नित्यं निराहारो जितेन्द्रियः।  
 पञ्चाक्षरेण जप्येन तोषयामास शङ्करम् ॥54॥  
\</4.5.54\>  
\<4.5.55\>प्रीतः प्रादुरभूदग्रे शङ्करो लोकशङ्करः।  
 भक्त्या तमानतं भूमावुवाच च हसन्निव ॥55॥  
\</4.5.55\>  
शङ्करः----  
\<4.5.56\>"परितुष्टोऽस्मि भद्रं ते तपसाऽनेन सुव्रत!।  
 वरं वृणीष्व दास्यामि मनसा यदिहेच्छसि" ॥56॥  
\</4.5.56\>  
केसरी----  
\<4.5.57\>"देवदेव! महाप्राज्ञ! परितुष्टोऽसि चेन्मम।  
 वरदो भव मेऽभीष्टं वरयामि सुनिश्चितम् ॥57॥  
\</4.5.57\>  
\<4.5.58\>पुत्रमिच्छामि बलिनं समरेष्वनिवर्तिनम्।  
 महाधैर्यं महाप्राज्ञं त्वत्तः सन्तुष्टमानसात्" ॥58॥  
\</4.5.58\>  
शङ्करः-----  
\<4.5.59\>"न पुत्रं दातुमिच्छामि परितुष्ठोऽप्यहं तव।  
 यस्माच्च विधिना पूर्वं विहिता पुत्रहीनता ॥59॥  
\</4.5.59\>  
\<4.5.60\>तथाऽपि दास्ये कन्यां वै रूपयौवनशालिनीम्।  
 तस्यामुत्पत्स्यते पुत्रः त्वदभीष्टोऽचिरात् ध्रुवम्" ॥60॥  
\</4.5.60\>  
\<4.5.61\>इति सन्दिश्य भर्गोऽपि तत्रैवान्तरधीयत।  
 असुरेन्द्रोऽपि लब्ध्वाऽयं वरमिष्टं मुदं ययौ ॥61॥  
\</4.5.61\>  
\<4.5.62\>ततस्तस्याभवत्कन्या लोकविस्मयकारिणी।  
 चकार नाम तस्या वै "ह्यञ्जने"ति स दैत्यराट् ॥62॥  
\</4.5.62\>  
\<4.5.63\>क्रमेण ववृधे सेयमञ्जना मञ्जुभाषिणी।  
 कलेव शशिनः पक्षे सिते नयननन्दिनी ॥63॥  
\</4.5.63\>  
\<4.5.64\>पितुस्तस्याञ्च ववृधे प्रमोदस्तु दिने दिने।  
 पुत्रप्रीतिरभूत् तस्य तस्यामिति च नः श्रुतम् ॥64॥  
\</4.5.64\>  
\<4.5.65\>प्रकान्तकन्दुकक्रीडामालिभिः सह कन्यकाम्।  
 वीक्ष्य वीक्ष्य ययौ तृप्तिं प्रहर्षोत्फुल्ललोचनः ॥65॥  
\</4.5.65\>  
\<4.5.66\>ततः कपिवरः कश्चित् "केसरी"ति भुवि श्रुतः।  
 अभिगम्य ययाचे तां कन्यां यौवनशालिनीम् ॥66॥  
\</4.5.66\>  
\<4.5.67\>तस्मै तामञ्जनां प्रादात् दैत्यः सम्प्रीतमानसः।  
 स चिक्रीड कपिश्चायं कन्यया कामरूपया ॥67॥  
\</4.5.67\>  
 इति श्रीब्रह्माण्डपुराणे तीर्थखण्डे भृगुनारदसंवादे श्रीवेङ्कटाचलमाहात्म्ये वृषभाचलोत्पत्ति-अञ्जनादेर्व्युत्पत्तिवर्णंनं नाम चतुर्थोऽध्यायः।  
 --------------------

 अथ पञ्चमोऽध्यायः  
 -----------------  
 %अञ्जनायाः श्रीवेङ्कटाद्रौ तपः करणेनाञ्जनेयाख्यसुतोत्पत्तिः%  
नारदः----  
 \<5.5.1\>विहरन्ती चिरं तेन कपिना साधु कन्यका।  
 न लेभे सदृशं पुत्रं चिन्ताशोकपरायणा ॥1॥  
 \</5.5.1\>  
 \<5.5.2\>"अहो मम पिता मां वै पुत्रस्नेहसमाकुलः।  
 पोषयामास तस्याहमानृण्यं केन चाप्नुयाम् ॥2॥  
 \</5.5.2\>  
 \<5.5.3\>तस्या मे मन्दभाग्यायाः सन्ततिश्च विनाकृता।  
 नारीणां पुत्रहीनानां न सुखं पारलौकिकम् ॥3॥  
 \</5.5.3\>  
 \<5.5.4\>पुत्रेण मे विहीनायाः किन्न विश्रम्यते कुलम्।  
 धन्याः खलु स्त्रियस्ता वै याः पश्यन्ति शुचिस्मितम् ॥4॥  
 \</5.5.4\>  
 \<5.5.5\>मुखमङ्के शयानानां पुत्राणां पुत्रवत्सलाः।  
 इति सञ्चिन्त्य बहुधा पुत्रार्थं सा सुलोचना ॥5॥  
 \</5.5.5\>  
 \<5.5.6\>द्विजानभ्यर्च्य विधिवदाशिषो वाचयन्त्यहो।  
 ददावभीप्सितं तेभ्यः सर्वदैव यशस्विनी ॥6॥  
 \</5.5.6\>  
 \<5.5.7\>निमित्तज्ञांश्च पृच्छन्ती तानुवाच तदाऽञ्जना।  
 व्रतेषु चाप्यनेकेषु नियता चावसत् स्वयम् ॥7॥  
 \</5.5.7\>  
 \<5.5.8\>आस्तीर्य मुसलांश्चापि गोष्ठेषु नियतेन्द्रिया।  
 उपवासपरा भूत्वा तुष्टाव जगदीश्वरम् ॥8॥  
 \</5.5.8\>  
 \<5.5.9\>एवंविधान्यनेकानि कृत्वा नियतमानसा।  
 चरन्ती नैव लेभे सा पुत्रजन्मकृतं सुखम् ॥9॥  
 \</5.5.9\>  
 \<5.5.10\>कस्य चित्त्वथ कालस्य दयया धर्मदेवता।  
 बिभ्रती पुल्कसीरूपं धृत्वा वेत्रञ्च पुत्रिकाम् ॥10॥  
 \</5.5.10\>  
 \<5.5.11\>"पृच्छध्वं चे"त्यनुपदं भाषमाणा गतश्रमा।  
 पश्यन्ती बालिशान् पाणौ वदन्ती लक्षणान्यथ ॥11॥  
 \</5.5.11\>  
 \<5.5.12\>अञ्जनायाः समीपं वै प्रयाता धर्मदेवता।  
 अञ्जना तां समाहूय विनिवेश्य वरासने ॥12॥  
 \</5.5.12\>  
 \<5.5.13\>शूर्पे स्वर्णमये मुक्तातण्डुलान् प्रणिधाय वै।  
 तर्पयित्वा निमित्तज्ञां पर्यपृच्छदनाकुला ॥13॥  
 \</5.5.13\>  
अञ्जना------  
 \<5.5.14\>"निमित्तज्ञे! कथं ब्रूहि मम पुत्रोऽस्ति वा न वा?।  
 सत्येन वद धर्मज्ञ! पृच्छन्त्या मम सर्वशः ॥14॥  
 \</5.5.14\>  
 \<5.5.15\>यद्यहं प्राप्नुयां पुत्रमिष्टं बलिनमञ्जसा।  
 दास्यामि तव तत्सर्वं यद्यदिच्छसि चेतसा" ॥15॥  
 \</5.5.15\>  
पुल्कसी-----  
 \<5.5.16\>"अभीष्टस्तव पुत्रो वै भविष्यति न संशयः।  
 मा शोकं कुरु कल्याणि! धर्मेण मम ते शपे ॥16॥  
 \</5.5.16\>  
 \<5.5.17\>श्रीवेङ्कटगिरौ सप्तसाहस्रं वत्सरान् पुनः।  
 तपः कुरु ततः पुत्रमवाप्स्यसि सुशोभनम्" ॥17॥  
 \</5.5.17\>  
 \<5.5.18\>इत्युक्त्वा सा निमित्तज्ञा यथागतमथो ययौ।  
 अञ्जना चिन्तयन्ती तद्वाक्यं तस्या मनोरमम् ॥18॥  
 \</5.5.18\>  
 \<5.5.19\>प्रचक्रमे तपश्चुर्तुं श्रीवेङ्कटगिरेस्तटे।  
 आकाशगङ्गानिकटे सिद्धसङ्घनिषेविते ॥19॥  
 \</5.5.19\>  
 \<5.5.20\>वाय्वाहारा च वायुं वै समुद्दिश्य सुदारुणम्।  
 तपश्चयार दान्तेयं प्रीणयन्ती व्रतैरिमम् ॥20॥  
 \</5.5.20\>  
 \<5.5.21\>ततः प्रीतमना वायुः फलमेकं दिने दिने।  
 भक्षणार्थं ददौ तस्यै दृग्गोचरमुपागतः ॥21॥  
 \</5.5.21\>  
 \<5.5.22\>अतीते सप्तसाहस्रे वत्सराणामनन्तरम्।  
 पार्वतीसहितः शम्भुः तदाश्रममुपागमत् ॥22॥  
 \</5.5.22\>  
 \<5.5.23\>विजहार च तत्रायं तत्र तत्र वनान्तरे।  
 तस्मिन्नवसरे तत्र विलासार्थमुपागतम् ॥23॥  
 \</5.5.23\>  
 \<5.5.24\>चिक्रीड वानरद्वन्द्वं तदद्भुतमिवाभवत्।  
 पार्वत्यै दर्शयामास "पश्य पश्ये"ति धूर्जटिः ॥24॥  
 \</5.5.24\>  
 \<5.5.25\>सा च दृष्ट्वा कपिद्वन्द्वं क्रीडितं व्रीडिता शनैः।  
 अथ तस्या मनश्चासीदावां कपितनूधरौ ॥25॥  
 \</5.5.25\>  
 \<5.5.26\>विहरिष्याव "इति हि लोकस्य रुचिरीदृशी।  
 ततः कपियुगं भूत्वा पार्वतीपरमेश्वरौ ॥26॥  
 \</5.5.26\>  
 \<5.5.27\>चिक्रीडतुः वनान्तेऽस्मिन् उभौ मुदितमानसौ।  
 तयोर्वीर्यं तदा वायुरथ पत्रपुटान्तरे ॥27॥  
 \</5.5.27\>  
 \<5.5.28\>आहृत्य प्रददौ तस्या अञ्जनायाः करान्तरे।  
 मन्वाना भक्ष्यमित्येव तद्भक्षितवती ह्यसौ ॥28॥  
 \</5.5.28\>  
 \<5.5.29\>दधौ दोहदचिह्नानि क्रमेण नियतेन्द्रिया।  
 अञ्जना कञ्जनयना प्रफुल्लनलिनानना ॥29॥  
 \</5.5.29\>  
 \<5.5.30\>चिन्तयन्ती किमेतन्मे निर्दोषायाः समागतम्।  
 अथवा विधिवैरूप्यमहो मे मन्दभाग्यता ॥30॥  
 \</5.5.30\>  
 \<5.5.31\>केन दोषेण चाहं वा ईदृशं रूपमागता।  
 चिन्तयन्ती चिरं सा वै व्रीडिता दुःखिता स्थिता ॥31॥  
 \</5.5.31\>  
 \<5.5.32\>आश्वासयन्ती तां प्राह दिवि वागशरीरिणी।  
 "मा विषादं गमः पुत्रि! भवितव्यमिदं तव ॥32॥  
 \</5.5.32\>  
 \<5.5.33\>दुष्टात्मा रावणो नाम राक्षसो लोककण्टकः।  
 स तु देवस्त्रियः सर्वा बन्दिग्राहं ग्रहीष्यति ॥33॥  
 \</5.5.33\>  
 \<5.5.34\>त्रिलोकीमपि यस्माद्वै रावयिष्यति कर्मणा।  
 तस्मा "द्रावण"इत्येव प्रसिद्धिमधियास्यति ॥34॥  
 \</5.5.34\>  
 \<5.5.35\>ततस्तन्निग्रहार्थाय हरिः प्रत्यर्थितः सुरैः।  
 आगमिष्यति भूलोके रघूणामन्वये शुभे ॥35॥  
 \</5.5.35\>  
 \<5.5.36\>ततस्तस्य सहायार्थमसह्यबलविक्रमः।  
 शौर्यधैर्यगुणोपेतो बलीयान् विजितेन्द्रियः ॥36॥  
 \</5.5.36\>  
 \<5.5.37\>अप्रमेयगुणोपेतः पुत्रस्तव भविष्यति"।  
 इमामाकाशगां वाचं श्रुत्वा सम्प्रीतमानसा ॥37॥  
 \</5.5.37\>  
 \<5.5.38\>पित्रे न्यवेदयत्सर्वं चरितञ्च नभस्वतः।  
 तच्छ्रुत्वा च पिता तस्याः प्रययौ परमां मुदम् ॥38॥  
 \</5.5.38\>  
 \<5.5.39\>सुतोत्पत्तिमथाकाङ्क्षन् तस्या निभृतमुन्मनाः।  
 आपाण्डरीकृता तस्या रराज तनुवल्लरी ॥39॥  
 \</5.5.39\>  
 \<5.5.40\>कलङ्कहीना चन्द्रस्य लेखेवासितपक्षके।  
 विनीलचूचुकं रेजे कुचमण्डलमुन्नतम् ॥40॥  
 \</5.5.40\>  
 \<5.5.41\>पद्मकोशस्य संलीनभ्रमरस्य श्रियं दधत्।  
 न शशाक भुवं गन्तुं गर्भस्यातिभरात्ततः।  
 इत्थं प्रववृधे तस्या गर्भः प्रीतिविवर्धनः ॥41॥  
 \</5.5.41\>  
 %आञ्जनेयोत्पत्तिमासदिवसनक्षत्रनिर्णयः%  
 \<5.5.42\>ततो वै दशमे मासि सम्प्राप्ते नलिनेक्षणा।  
 असूत पुत्रं बलिनमुदयत्यहिमत्विषि ॥42॥  
 \</5.5.42\>  
 \<5.5.43\>%श्रावणे मासि नक्षत्रे श्रवणे हरिवासरे।%  
 कुण्डलोद्भासिगण्डान्तमुपवीतिनमुज्ज्वलम् ॥43॥  
 \</5.5.43\>  
 \<5.5.44\>कौपीनोद्भासितञ्चैव दीप्यमानमिव श्रिया।  
 बिभ्राणं वानराणां वै रूपमत्यद्भुतं महत् ॥44॥  
 \</5.5.44\>  
 \<5.5.45\>रक्तास्यपुच्छमूलन्तु सुवर्णसदृशद्युतिम्।  
 अतोऽयं जातमात्रोऽपि नितरां तु बुभुक्षितः ॥45॥  
 \</5.5.45\>  
 %आञ्जनेयस्य फलबुद्ध्या रविमण्डलं प्रत्युत्पतनम्%  
 \<5.5.46\>उदयाचलसंरूढं ददर्श रविमण्डलम्।  
 नितान्तरक्तवर्णेन फलबुद्धिरभूत्तदा ॥46॥  
 \</5.5.46\>  
 \<5.5.47\>फलमित्येव मन्वानो रविं भक्षितुमुद्यतः।  
 ग्रहिष्यामीति निश्चित्य श्रीवेङ्कटगिरेस्तटात् ॥47॥  
 \</5.5.47\>  
 \<5.5.48\>उदतिष्ठन्महावेगादुदयाचलशेखरम्।  
 ग्रहीतुमुद्यते तस्मिन् बिम्बं सूर्यस्य वै बलात् ॥48॥  
 \</5.5.48\>  
 \<5.5.49\>हाहाकृतमभूत्सर्वं जगत्स्थावरजङ्गमम्।  
 ततश्चतुर्मुखो ब्रह्मा स्वयमागत्य वेगतः ॥49॥  
 \</5.5.49\>  
 \<5.5.50\>ब्राह्ममस्त्रं युयोजास्मै कुपितः तज्जिघांसया।  
 तदाऽस्त्रमागतं दृष्ट्वा बालः क्रीडन्निव क्षणात् ॥50॥  
 \</5.5.50\>  
 \<5.5.51\>निरस्य पुच्छप्रान्तेव बभूव विगतज्वरः।  
 प्रत्याख्यातं ततो दृष्ट्वा तदस्त्रं ब्रह्मणेरितम् ॥51॥  
 \</5.5.51\>  
 \<5.5.52\>विसिष्मिये सुराणां वै गणः किमिदमित्यपि।  
 कथमाकाशयानं वै कथं सूर्याभिधावनम् ॥52॥  
 \</5.5.52\>  
 \<5.5.53\>प्रत्याख्यानं कथञ्चासीदित्यूचुर्विस्मितास्तदा।  
 ससुरासुरगन्धर्वं सयक्षोरगराक्षसम् ॥53॥  
 \</5.5.53\>  
 \<5.5.54\>भुवनं विस्मयं प्राप कर्म दृष्ट्वाऽद्भुतं कपेः।  
 हनूमानपि तं दृष्ट्वा सूर्यं निर्विण्णमानसः ॥54॥  
 \</5.5.54\>  
 \<5.5.55\>भूमौ पपात तेजस्वी ब्राह्मेणास्त्रेण ताडितः।  
 अथाञ्जना समागत्य शोकपर्याकुला स्वयम्।  
 अश्रुपूर्णाक्षिपक्ष्माग्रा बभाषे सुरसत्तमान् ॥55॥  
 \</5.5.55\>  
अञ्जनः------  
 \<5.5.56\>"भवन्तो निर्घृणा देवा जातमात्रे शिशौ कथम्।  
 ब्राह्ममस्त्रं प्रयुज्याशु कृतार्था इव सम्प्रति ॥56॥  
 \</5.5.56\>  
 \<5.5.57\>ईदृशा भवतां पुत्रा न सन्ति किमु देवताः।  
 प्रारब्धमीदृशं कर्म कथं घोरतरं महत्" ॥57॥  
 \</5.5.57\>  
 %आञ्जनेयस्य ब्रह्मादिदत्तसर्वावध्यत्ववरप्राप्तिः%  
 \<5.5.58\>वदन्तीं परुषं वाक्यमञ्जनामित्थम़ञ्जसा।  
 सान्त्वयन्तः सुराः सर्वे वीर्यजातमुमापतेः।  
 देवकार्यञ्च संवीक्ष्य वाचमूचुरिमां तदा ॥58॥  
 \</5.5.58\>  
देवाः-----  
 \<5.5.59\>"अञ्जने! मा विषीद त्वं तव पुत्रस्य धीमतः।  
 दास्यामो दुर्लभानस्य वरान् वयममानुषान् ॥59॥  
 \</5.5.59\>  
 \<5.5.60\>ससुरासुरगन्धर्वैः यक्षरक्षोगणैस्तथा।  
 पिशाचैः गुह्यकैः सोऽयमवध्यो भवतु ध्रुवम् ॥60॥  
 \</5.5.60\>  
 \<5.5.61\>तथा च शस्त्रसङ्घैश्च बाणैश्च विविधैरपि।  
 अवध्यत्वमवाप्नोति शासनान्नः तवाऽऽत्मजः ॥61॥  
 \</5.5.61\>  
 \<5.5.62\>बलेन प्रज्ञया चापि यातु सर्वातिशायिताम्।  
 शत्रूणामपि दुर्धर्षः पुत्रस्तव भविष्यति" ॥62॥  
 \</5.5.62\>  
 \<5.5.63\>इति दत्त्वा वरं देवगणेषु विरतेष्वथ।  
 चतुर्मुखः समाहूय चाञ्जनामिदमब्रवीत् ॥63॥  
 \</5.5.63\>  
 %क्रीडाद्रेरञ्जनाचलनामधेयप्राप्तिः%  
ब्रह्मा------  
 \<5.5.64\>"अञ्जने! त्वं हि शेषाद्रौ तपस्तप्त्वा सुदारुणम्।  
 पुत्रं सूतवती यस्मात् लोकत्रयहिताय वै ॥64॥  
 \</5.5.64\>  
 \<5.5.65\>प्रसिद्धिं यातु शैलोऽयमञ्जने! नामतस्तव।  
 "अञ्जनाचल"इत्येव नात्र कार्या विचारणा" ॥65॥  
 \</5.5.65\>  
 \<5.5.66\>इति तस्यै वरं दत्त्वा देवा ब्रह्मपुरोगमाः।  
 स्वं स्वं स्थानं समुद्दिश्य यतागतमथो ययुः ॥66॥  
 \</5.5.66\>  
 \<5.5.67\>अञ्जना पुत्रमादाय श्रीवेङ्कटगिरेस्तटम्।  
 पुनरागम्य सामोदमल़ञ्चक्रे निजाश्रमम् ॥67॥  
 \</5.5.67\>  
 इति श्रीब्रह्माण्डपुराणे भृगुनारदसंवादे तीर्थखण्डे श्रीवेङ्कटाचलमाहात्म्ये अञ्जनाचलाभिधानहेतुवर्णनं नाम प़ञ्चमोऽध्यायः।  
 --------------------

 अथ षष्ठोऽध्यायः  
 --------\*-------  
 %क्रीडाद्रेः श्रीवेङ्कटाभिधानोषोद्धातः%  
भृगुः------  
 \<6.5.1\>"अयं शिलोञ्चयः केन "वेङ्कटाचल"इत्यपि।  
 मुनीन्द्र भुवि विख्यातः?तद्वदस्व सहेतुकम्" ॥1॥  
 \</6.5.1\>  
नारदः-----  
 \<6.5.2\>अत्रापि कारणं वक्ष्ये शैलोऽयं येन हेतुना।  
 वेङ्कटाद्रिरिति ख्यातः श्रृणुष्वैकमना मुने! ॥2॥  
 \</6.5.2\>  
 \<6.5.3\>श्रीगिरेः पश्चिमे भागे पुरं नन्दनसंज्ञकम्।  
 हस्त्यश्वरथसम्बाधं बभूव भुवि विश्रुतम् ॥3॥  
 \</6.5.3\>  
 \<6.5.4\>पुरन्दराभिधः कश्चित् सोमयाजी द्विजोत्तमः।  
 उवास तस्मिन् नगरे याजको वेदपारगः ॥4॥  
 \</6.5.4\>  
 \<6.5.5\>तस्य जज्ञेऽतिमतिमान् पुत्रो माधवसंज्ञकः।  
 कालक्रमेण ववृधे वेदाध्ययनतत्परः ॥5॥  
 \</6.5.5\>  
 \<6.5.6\>यो गुणैः पितरं सर्वैः अत्यक्रामदिवाञ्जसा।  
 क्रमेण मांसलौ बाहू बभार द्विजपुत्रकः ॥6॥  
 \</6.5.6\>  
 \<6.5.7\>यौवने समनुप्राप्ते वक्षस्यतिविशालताम्।  
 तस्यासीच्चन्द्रलेखाख्या पत्नी कमललोचना ॥7॥  
 \</6.5.7\>  
 \<6.5.8\>सर्वलक्षणसम्पन्ना दिव्यनारीव भामिनी।  
 स तस्यामनुरक्तोऽभूद् भृशं द्विजकुमारकः ॥8॥  
 \</6.5.8\>  
 \<6.5.9\>तन्व्या हृतो यौवनेन रूपेणाप्रतिमेन च।  
 विहरन् मुदितो नित्यमास्ते स्म सह भार्यया ॥9॥  
 \</6.5.9\>  
 \<6.5.10\>विहारयोग्ये देशे च वनोद्देशे मनोहरे।  
 अथास्मिन्नन्तरे काले वसन्तः प्रादुरास ह ॥10॥  
 \</6.5.10\>  
 \<6.5.11\>उपदेष्टुमिव क्रीडाविशेषांस्तु द्विजन्मनः।  
 पुंस्कोकिलाः चुकूजुर्वै चूतवृक्षसमाश्रिताः ॥11॥  
 \</6.5.11\>  
 \<6.5.12\>वियोगिमानसेष्वन्तः जनयन्तः परां रुजम्।  
 अशोककुसुमं लोकान् मदनस्य दिधक्षतः ॥12॥  
 \</6.5.12\>  
 \<6.5.13\>प्रतप्तमिव नाराचं व्यरोचत मनोहरम्।  
 प्रसूनापचयं कर्तुं निर्गतः चन्द्रलोखया ॥13॥  
 \</6.5.13\>  
 \<6.5.14\>विलासविपिनोद्देशे सर्वपुष्पमनोरमे।  
 आरामे विहरंस्तस्मिन् तत्र तत्र स भार्यया ॥14॥  
 \</6.5.14\>  
 \<6.5.15\>सरसीं सत्त्वसम्पन्नां ददर्श विमलोदकाम्।  
 पद्मखण्डैश्च सम्पूर्णामिन्दीवरवनाकुलाम् ॥15॥  
 \</6.5.15\>  
 \<6.5.16\>सुगन्धिभिः प्रसूनैश्च पूरितां तटभूरुहाम्।  
 तन्व्या च सञ्चरंस्तीरे स्निग्धच्छायासमावृते ॥16॥  
 \</6.5.16\>  
 \<6.5.17\>चण्डालकन्यकां तन्वीं ददर्श सुमनोहराम्।  
 इन्दीवरदलश्यामां प्रफुल्लकमलेक्षणाम् ॥17॥  
 \</6.5.17\>  
 \<6.5.18\>पीनोन्नतकुचां तन्वीं पूर्णचन्द्रनिभाननाम्।  
 मूर्तामिवाऽज्ञां मारस्य सुस्निग्धकुटिलालकाम् ॥18॥  
 \</6.5.18\>  
 \<6.5.19\>तनुमध्यां वरारोहां "मालिनी"नाम नामतः।  
 तां दृष्ट्वा विस्मयाऽऽविष्टश्चिन्तयामास वै द्विजः ॥19॥  
 \</6.5.19\>  
 \<6.5.20\>जातेरननुरूपां तां मत्वा द्विजकुमारकः।  
 "अत्यद्भुतमिदं रूपं विधिना केन निर्मितम् ॥20॥  
 \</6.5.20\>  
 \<6.5.21\>मन्ये द्रष्टुमशक्यं वै विधेर्वा रूपमीदृशम्।  
 अन्धः खलु जगत्स्रष्टा विधाता रूपमीदृशम् ॥21॥  
 \</6.5.21\>  
 \<6.5.22\>यतश्चकार वै व्यर्थमभोग्यमपि मादृशाम्।  
 अथ वा किमु रत्नस्य व्यर्थया जातिचिन्तया ॥22॥  
 \</6.5.22\>  
 \<6.5.23\>केनेदमद्भुतं रूपं लभ्यते सुकृतं विना।  
 अथैनामुपसर्पामि सोऽहं स्पृश्येतरामपि ॥23॥  
 \</6.5.23\>  
 \<6.5.24\>चण्डालवाटिकादृष्टं किं रत्नं दुष्यतेऽथ वा"।  
 इति सञ्चित्य वै तस्याः समीपमुपजग्मिवान् ॥24॥  
 \</6.5.24\>  
 \<6.5.25\>अनुरागवती चास्मिन् विप्रे चण्डालकन्यका।  
 तयोर्विद्धमभूच्चेतः शितैः मदनसायकैः ॥25॥  
 \</6.5.25\>  
 \<6.5.26\>प्रापयित्वा गृहं भार्यां चन्द्ररेखां द्विजोत्तमः।  
 शनैः शनैः समीपं वै तस्याः स्वयमुपागमत् ॥26॥  
 \</6.5.26\>  
 \<6.5.27\>अथैनां वरयामास हृष्टो द्विजकुमारकः।  
 अविचार्य महत्पापं तत्सङ्गमसमुद्भवम् ॥27॥  
 \</6.5.27\>  
 \<6.5.28\>"मा भैषीस्त्वं वरारोहे द्विजोऽयमिति भामिनि!।  
 स्त्रीरत्नं दुष्कुलाञ्चापि ग्राह्यमित्यनुशासनम् ॥28॥  
 \</6.5.28\>  
 \<6.5.29\>अतोऽहं भवतीं याचे वाचा मधुरपूरया।  
 मम चानुमतिं दातुं त्वया रन्तुमिहार्हसि" ॥29॥  
 \</6.5.29\>  
 \<6.5.30\>इत्युक्त्वा पाणिमस्या वै स्विन्नं जग्राह पाणिना।  
 सङ्गतः सोऽथ मालिन्या तया द्विजकुमारकः ॥30॥  
 \</6.5.30\>  
 \<6.5.31\>तदीयमेव मांसादिमाहारं रोचयन् सदा।  
 सुरामपि पिबन्नित्यं चिक्रीड चिरमुन्मनाः ॥31॥  
 \</6.5.31\>  
 \<6.5.32\>चिरकाले व्यतीते तु दरिद्रश्चाभवद् द्विजः।  
 विधाय चौर्यहत्यादिपापानि धनमर्जयन् ॥32॥  
 \</6.5.32\>  
 \<6.5.33\>तञ्च तस्यै ददद्वित्तं किञ्चित्कालं निनाय सः।  
 ततस्तत्राप्यशक्तोऽयं तदीयैश्च निराकृतः ॥33॥  
 \</6.5.33\>  
 \<6.5.34\>चचार भुवने भ्रान्तो न वासं प्राप्य कुत्रचित्।  
 आजगाम चरन् सोऽयं समीपं शेषभूभृतः ॥34॥  
 \</6.5.34\>  
 \<6.5.35\>आरुरोह गिरिं चापि कथञ्चिद्दीनचेतसा।  
 तस्मिन्नेव क्षणे तस्य शरीरमभितस्तदा ॥35॥  
 \</6.5.35\>  
 \<6.5.36\>आपादचूडं जज्वाल तदद्भुतमिवाभवत्।  
 तत्तस्य पापजात़ञ्च भस्मीभूय क्षणान्तरात् ॥36॥  
 \</6.5.36\>  
 \<6.5.37\>कृत्वा चटचटारावं पतितं धरणीतले।  
 जाज्वल्यमानो विप्रोऽपि ब्रह्मतेजोभिरञ्जसा ॥37॥  
 \</6.5.37\>  
 \<6.5.38\>राराज विगतैनस्कः शरदीव दिवाकरः।  
 तं दृष्ट्वा विस्मिताः सर्वे मुनयस्तत्र सङ्गताः ॥38॥  
 \</6.5.38\>  
 \<6.5.39\>पप्रच्छुस्तं महाभागा द्विजपुत्रं महर्षयः।  
 "किमिदं वद विप्रेन्द्र! न परो विस्मयो महान् ॥39॥  
 \</6.5.39\>  
 \<6.5.40\>आचक्ष्वास्माकमामूलात् वृत्तान्तमिह सर्वतः"।  
 इति तेषां वचः श्रुत्वा माधवो विस्मितो द्विजः ॥40॥  
 \</6.5.40\>  
 \<6.5.41\>आदितः प्रभृति प्राह वृत्तान्तं निजमञ्जसा।  
 तच्छ्रुत्वा मुनयः सर्वे विस्मयं परमं गताः।  
 ऊचुर्वचनमक्लिष्टं वृषशैलाश्रितं महत् ॥41॥  
 \</6.5.41\>  
ऋषयः-----  
 \<6.5.42\>अनेन पापजातं वै यस्माद्दग्धं द्विजन्मनः।  
 "वेङ्कटाचल"इत्यस्य प्रसिद्धिर्भुवि वर्तताम् ॥42॥  
 \</6.5.42\>  
 \<6.5.43\>"सर्वपापानि वें प्राहुः कटस्तद्दाह उच्यते।  
 सर्वपापदहो यस्मात् वेङ्कटाचल इत्यभूत्" ॥43॥  
 \</6.5.43\>  
 \<6.5.44\>इत्युक्त्वा मुनयः सर्वे यथागतमथो ययुः।  
 द्विजोऽपि शान्तचित्तोऽस्मिन् अचले संयतेन्द्रियः।  
 दुश्चरं वै तपः कृत्वा तेन कैवल्यमाप्तवान्‌ ॥44॥  
 \</6.5.44\>  
 इति श्रीब्रह्माण्डपराणे तीर्थखण्डे श्रीवेङ्कटाचलमाहात्म्ये  
 भृगुनारदसंवादे श्रीवेङ्कटाचलनामधेयहेतुवर्णनं  
 नाम षष्ठोऽध्यायः॥  
 -----------  

 अथ सप्तमोऽध्यायः  
 ---------  
 %श्रीवेङ्कटेशाराधकचोलराजसुतोत्पत्तिक्रमः%  
भृगृः------  
\<7.5.1\>"चोलराजसुतः कश्चित्कलौ खलु भविष्यति।  
 "चक्रवर्ती"स शेषाद्रौ वेकुण्ठं ह्यर्चयिष्यति" ॥1॥  
\</7.5.1\>  
\<7.5.2\>इत्येवं कथितं पूर्वं त्वया मे मुनिसत्तम!।  
 तन्ममाचक्ष्व विप्रेन्द्र विस्तरेणैव नारद ॥2॥  
\</7.5.2\>  
\<7.5.3\>चोलराजसुतः कोऽयं कुत्र देशे वसिष्यति?।  
 कथं वा शेषशैलेन्द्रमर्चयिष्यति भक्तितः? ॥3॥  
\</7.5.3\>  
\<7.5.4\>तस्य वा कीदृशी भक्तिः भविष्यति रमापतौ?।  
 न त्वदन्योऽस्ति भूलोके वेदिता भाविनां क्वचित्।  
 मथ्यनुग्रहबुद्ध्या त्वं कथयस्व कथामिमाम्" ॥4॥  
\</7.5.4\>  
श्रीनारदः------  
\<7.5.5\>कलौ चोलनृपः कश्चित् बभूव भुवि विश्रुतः।  
 धार्मिको नीतिशास्त्रज्ञः शशास पृथिवीमिमाम् ॥5॥  
\</7.5.5\>  
\<7.5.6\>स कदाचिद्वने रन्तुमाखेटेन महीपतिः।  
 किङ्करान् वनपालांश्च व्यादिदेश महामनाः ॥6॥  
\</7.5.6\>  
\<7.5.7\>स्वयं विनिर्ययौ तूर्णं हयमारुह्य रंहसा।  
 शेषाचलवनोद्देशे विचचार मृगान्तकः ॥7॥  
\</7.5.7\>  
\<7.5.8\>अश्वानाञ्च गजानाञ्च श्रुत्वा घोरं महारवम्।  
 गुहाभ्यः प्रतिनिर्याताः सिंहव्याघ्रमुखा मृगाः ॥8॥  
\</7.5.8\>  
\<7.5.9\>"इतः सिंहा इतो व्याघ्रा इतश्च वनवारणाः"।  
 इति निर्दिश्यमानान् वै जघान मृगयूथपान् ॥9॥  
\</7.5.9\>  
\<7.5.10\>सङ्घशश्च वराहाणां यूथानि निशितैः शरैः  
 खङ्गान् खड्गेन नृपतिः विव्याध विपिनान्तरे।  
 मृगयाऽऽकृष्टचित्तोऽयं विचरन् कानने मुहुः ॥10॥  
\</7.5.10\>  
 %चोलराजस्य मृगयाविहारकाले नागकन्यकादर्शनादिः%  
\<7.5.11\>न लेभे विश्रमं राजा यथेन्द्रियवशं गतः।  
 ततस्तेन नरेन्द्रेण कन्या काञ्चनरूपिणी ॥11॥  
\</7.5.11\>  
\<7.5.12\>नलिनोत्फुल्लनयना चन्द्रबिम्बनिभानना।  
 विश्वविस्मयलावण्या श्यामा पीनपयोधरा ॥12॥  
\</7.5.12\>  
\<7.5.13\>राजहंसी चरन्तीव दृष्टा यौवनशालिनी।  
 ततः प्रसूनापचयं कुर्वन्ती सा मनोरमम् ॥13॥  
\</7.5.13\>  
\<7.5.14\>जहार चेतः तस्येयं नदीव पुलिनं जलैः।  
 प्रसूनान्यपचिन्वन्त्याः सन्नमध्यवलित्रयम् ॥14॥  
\</7.5.14\>  
\<7.5.15\>उन्नमत्कुचमालोक्य वपुस्तस्या भृशोत्सुकः।  
 न शशाक वनोद्देशात् पदात्पदमपि स्वयम् ॥15॥  
\</7.5.15\>  
\<7.5.16\>चलितुं नृपतिस्तत्र व्याधविद्धो मृगो यथा।  
 निर्जितः स्मरबाणेन सोऽयं मर्मसु भेदिना ॥16॥  
\</7.5.16\>  
\<7.5.17\>विसृज्य सर्वसैन्यानि तत्समीपं ययौ नृपः।  
 ततः सा च वरारोहा विलोक्य नृपतिं तदा ॥17॥  
\</7.5.17\>  
\<7.5.18\>मनोज्ञवेषं सम्प्राप्तं न्यस्तचापमिव स्मरम्।  
 विद्धा मन्मथबाणेन बभूवाऽऽयतलोचना ॥18॥  
\</7.5.18\>  
\<7.5.19\>अपचेतुं न पुष्पाणि शक्ता तद्गतमानसा।  
 मुहुर्विलोकयन्त्येनं राजानं सा मनस्विनी ॥19॥  
\</7.5.19\>  
\<7.5.20\>करेण पुष्पापचयं दृग्भ्यां राजावलोकनम्।  
 कुर्वती तन्मनास्तन्वी तथा च स्मरविभ्रमान् ॥20॥  
\</7.5.20\>  
\<7.5.21\>दर्शयन्ती तथा तन्वी नातिक्रान्ता च दृक्पथम्।  
 ततो राजा समागम्य पृष्टवान् मञ्जुभाषिणीम्।  
 कुलं वृत्तञ्च शीलञ्च तस्याः स्वयमनिन्दितम् ॥21॥  
\</7.5.21\>  
राजा-----  
\<7.5.22\>"का त्वं चरसि कल्याणि! वने विगतभीः कथम्।  
 पिता को जननी का वा कुत्र वा वसतिस्तव ॥22॥  
\</7.5.22\>  
\<7.5.23\>परिग्रहोऽसि कस्य त्वं न वा पाणिग्रहस्तव?।  
 पाणिग्रहणकालोऽयं वर्तते तव शोभने ॥23॥  
\</7.5.23\>  
\<7.5.24\>न चेत्परिग्रहोऽन्यस्य वराङ्गि वरये तदा।  
 स्वायत्तीकर्तुमात्मानं जीवितञ्च त्वमर्हसि" ॥24॥  
\</7.5.24\>  
कन्यका-----  
\<7.5.25\>"धनञ्जयाभिधानस्य सर्पराजस्य धीमतः।  
 पुत्री वसामि पाताले लालिता पितुरन्तिके ॥25॥  
\</7.5.25\>  
\<7.5.26\>भोगानमानुषांश्चापि भुञ्जाना तत्प्रसादतः।  
 क्रीडन्ती च वयस्याभिः पाताले न्यवसं चिरम् ॥26॥  
\</7.5.26\>  
\<7.5.27\>पाणिग्रहणकाले वै सम्प्राप्तेऽपि पिता मम।  
 चिन्तयामास को वास्या भविता सदृशो वरः? ॥27॥  
\</7.5.27\>  
\<7.5.28\>पित्रा नानुमता चाहमभिलाषं तव प्रभो!।  
 बन्धुभिश्च ततोऽभीष्टैः नानुमन्तुमिहोत्सहे ॥28॥  
\</7.5.28\>  
\<7.5.29\>पितरं मम पृच्छस्व गत्वा पातालमञ्जसा।  
 दास्यत्यनुमतिं नूनं गुणतः शीलतस्तव ॥29॥  
\</7.5.29\>  
\<7.5.30\>विनयं रक्ष कल्याण! कथञ्चिदपि चानघ।  
 चन्द्रोदयविवृद्धोऽब्धिः किं वेलामतिलङ्घते?" ॥30॥  
\</7.5.30\>  
राजा------  
\<7.5.31\>"नायं व्यतिक्रमः सुभ्रूः! नाधर्मश्चात्र विद्यते।  
 गान्धर्वोऽयं विवाहोऽपि मुनिभिः परिकीर्तितः ॥31॥  
\</7.5.31\>  
\<7.5.32\>परस्परानुरागेण सङ्गता राजकन्यकाः।  
 श्रूयन्ते बहवश्चापि न विहातुमिहार्हसि ॥32॥  
\</7.5.32\>  
\<7.5.33\>अयं विवाहो धर्म्यश्च स्वर्ग्यश्च नलिनेक्षणे।  
 अस्मिन्नर्थे विशालाक्षि प्रत्यवायो न विद्यते ॥33॥  
\</7.5.33\>  
\<7.5.34\>अतस्त्वय्यनुरक्तं मां कृतार्थयितुमर्हसि।  
 जीवितं वा सुखं वापि त्वां विहाय न रोचते" ॥34॥  
\</7.5.34\>  
\<7.5.35\>इति ब्रुवति भूपाले कन्या कामवशंवदा।  
 लज्जानतमुखी भूमिं लिखन्ती नखरेण सा ॥35॥  
\</7.5.35\>  
\<7.5.36\>वक्तुकामेव संरब्धा संहृता लज्जया मुहुः।  
 अङ्गीचकार चोद्वाहं राज्ञा नागस्य कन्यका ॥36॥  
\</7.5.36\>  
\<7.5.37\>जोषमास्थाय विपुलं मुहूर्तं स्मावतिष्ठते।  
 अथानया समागत्य लतामण्डपसंश्रितः ॥37॥  
\</7.5.37\>  
\<7.5.38\>अन्वभूत्सुरतं तस्या भूयो रागविवर्धनम्।  
 यामवशेषेऽथ दिने गन्तुकामा कृतत्वरा ॥38॥  
\</7.5.38\>  
\<7.5.39\>आमन्त्रयामास नृपं कथञ्चिद्विरहाकुला।  
 नृपश्च दुखितोऽत्यर्थमाश्लिष्याश्लिष्य भामिनीम् ॥39॥  
\</7.5.39\>  
\<7.5.40\>कथाञ्चिदनुमन्तुं वै शशाक गमनं तदा।  
 नृपेणानुमता साऽथ सङ्गमश्रमविह्वला ॥40॥  
\</7.5.40\>  
\<7.5.41\>निमीलितार्धनयनानिर्गता वरवर्णिनी।  
 ततः पातालमाविश्य गत्वा च पितुरन्तिकम् ॥41॥  
\</7.5.41\>  
\<7.5.42\>चोलराजस्य चरितं कथयामास सर्वतः।  
 नागराजोऽपि तां श्रुत्वा कथितां कन्यया कथाम् ॥42॥  
\</7.5.42\>  
\<7.5.43\>प्रहर्षमतुलं लेभे सदृशोऽयमिति ब्रुवन्।  
 निर्गत्य नृपतिश्चापि लतामण्डपसंश्रयात् ॥43॥  
\</7.5.43\>  
\<7.5.44\>भावयन् विभ्रमांस्तस्या जगाम मृगयंश्चमूम्।  
 पश्चिमाचलश्रृङ्गाग्रे लम्बमाने दिवाकरे ॥44॥  
\</7.5.44\>  
\<7.5.45\>व्यलोकत महाराजः सेनामनुगतां तदा।  
 अपरां दिशमासाद्य ह्यन्वरज्यत भास्करः ॥45॥  
\</7.5.45\>  
\<7.5.46\>बिभ्रती कुङ्कुमारक्तं पयोधरभरं तदा।  
 बभौ सन्ध्यारुणं व्योम स्फुरत्तारकमण्डलम् ॥46॥  
\</7.5.46\>  
\<7.5.47\>प्रवालरक्तो मुक्ताभी रञ्जितो वारिधिर्यथा।  
 जगाहे जगदण्डान्तस्तिमिरञ्च शनैः शनैः ॥47॥  
\</7.5.47\>  
\<7.5.48\>हृदयं विषयासक्तमविद्यातिमिरं तथा।  
 स च सैन्यान्वितस्तावत् प्रययौ निजमास्पदम्।  
 स्मारं स्मारं विशालाक्षीं सुरतश्रमविह्वलाम् ॥48॥  
\</7.5.48\>  
 %चोलराजस्य नागकन्यायां सार्वभौमलक्षणोपेतसुतोत्पत्तिः%  
\<7.5.49\>आपन्नसत्त्वा ददृशे नागराजस्य कन्यका।  
 सर्वलक्षणसम्पन्ना पितुर्विदधती मुदम् ॥49॥  
\</7.5.49\>  
\<7.5.50\>तामथालोक्य दैवज्ञा इदमूचुर्वचस्तदा।  
 "अस्यामुत्पत्स्यते पुत्रः चक्रवर्ती महाद्युतिः ॥50॥  
\</7.5.50\>  
\<7.5.51\>पृथिवीं सागरोपेतां सशैलवनकाननाम्।  
 पालयिष्यति धर्मेण महेन्द्रसदृशः प्रभुः" ॥51॥  
\</7.5.51\>  
\<7.5.52\>अथ सा दशमे मासि पुत्रं प्रासूत सुन्दरम्।  
 सर्वलक्षणसम्पन्नं सार्वभौमपदोचितम् ॥52॥  
\</7.5.52\>  
 इति श्रीब्रह्माण्डपुराणे तीर्थखण्डे भृगुनारदसंवादे श्रीवेङ्कटाचलमाहात्म्ये चोलराजसुतोत्पत्तिवर्णनं नाम सप्तमोऽध्यायः  
 ----------------

 अथ अष्टमोऽध्यायः  
 ------------  
 %चोलराजसुतस्य पातालात् स्वपित्रन्तिके आगमनम्%  
नारदः----  
\<8.5.1\>पुत्रस्य मुखलावण्ये पुत्रिकाया धनञ्जयः।  
 तृप्तिं न विन्दति स्मायं प्रीत्युफुल्लेन चक्षुषा ॥1॥  
\</8.5.1\>  
\<8.5.2\>ववृधे नागराजस्य परितोषेण वै शिशुः।  
 चन्द्रमा इव कृष्णान्यपक्षे सति दिने दिने ॥2॥  
\</8.5.2\>  
\<8.5.3\>कस्य चित्त्वथ कालस्य पोषितो मातुरन्तिके।  
 पप्रच्छ मातरं बालः "पितरं दर्शयेति"हा ॥3॥  
\</8.5.3\>  
\<8.5.4\>तच्छ्रुत्वा पूर्ववृत्तान्तं सा माताऽस्मै न्यवेदयत्।  
 तदाकर्ण्य च बालोऽयं पुनः पप्रच्छ मातरम् ॥4॥  
\</8.5.4\>  
\<8.5.5\>"पितरं वीक्षितुं शीघ्रं क्षोणीतलनिवासिनम्।  
 वर्तते ह्यभिलाषो मे महान् मनसि संप्रति ॥5॥  
\</8.5.5\>  
\<8.5.6\>भूलोकगमने योग्यं मार्गमावेदयस्व मे।  
 येनाहं पितुरुत्सङ्गं गमिष्यामि मुदाऽन्वितः" ॥6॥  
\</8.5.6\>  
\<8.5.7\>इति तस्य वचः श्रुत्वा प्रहृष्टा नागकन्यका।  
 भूलोकगमने योग्यं बिलञ्चादर्शयत्तदा ॥7॥  
\</8.5.7\>  
\<8.5.8\>सोऽपि तेनैव मार्गेण प्राप्याऽऽशु धरणीतलम्।  
 चोलराजमुपागम्य ववन्दे पादयोस्तदा ॥8॥  
\</8.5.8\>  
\<8.5.9\>पप्रच्छ प्रणतं भूमौ "कस्त्वम्?"इत्यवनीपतिः।  
 पृष्टः प्राह स बालोऽयं वृत्तान्तमखिलं मुने! ॥9॥  
\</8.5.9\>  
\<8.5.10\>वृत्तान्तमखिलं राजा श्रुत्वा तु तदुदीरितम्।  
 ग्रहणे बालकस्यास्य संशयं परमं ययौ ॥10॥  
\</8.5.10\>  
\<8.5.11\>संशयाविष्टचित्तोऽयं जोषमास्थाय भूपतिः।  
 मुहूर्तमिव भूयोऽपि तमेवालोकयन् स्थितः ॥11॥  
\</8.5.11\>  
 %चोलराजसुतस्याशरीर्युक्त्या पितृकृतराज्याभिषेकक्रमः%  
\<8.5.12\>ततश्चाकाशगा वाणी नृपं संशयितं मुहुः।  
 आश्वासयन्ती वचनैः उच्चचार न वीक्षिता ॥12॥  
\</8.5.12\>  
\<8.5.13\>"मा विचारय राजेन्द्र! पुत्रोऽयं ते न संशयः।  
 चक्रवर्ती महाराजो भविष्यत्यसमो भुवि ॥13॥  
\</8.5.13\>  
\<8.5.14\>अतीव विष्णुभक्तश्च भविष्यति महामतिः।  
 शेषाद्रौ च स्वयं व्यक्तं विष्णुमभ्यर्चयिष्यति ॥14॥  
\</8.5.14\>  
\<8.5.15\>प्रीत्चापि महादेवो ह्यर्च्याभावमतिक्रमन्।  
 सल्लापं तेन सुचिरं करिष्यति दिने दिने ॥15॥  
\</8.5.15\>  
\<8.5.16\>अभिषेचय राजेन्द्र! पुत्रं राज्येऽविचारतः"।  
 इति राजा समाकर्ण्य नानृतं सुरभाषितम् ॥16॥  
\</8.5.16\>  
\<8.5.17\>श्रद्दधे पुत्रमित्येनं जयन्तं वासवो यथा।  
 ततो राजा समागम्य संवृत्तो यत्र सङ्गमः ॥17॥  
\</8.5.17\>  
\<8.5.18\>आत्मनस्तस्य मातुश्च तं देशं सुमनोरमम्।  
 तत्र निर्माय विपुलं पुरं पुत्रस्य नामतः ॥18॥  
\</8.5.18\>  
\<8.5.19\>तत्राभ्यषेचयच्चैनमाधिराज्ये समागतः।  
 ततः स "चक्रवर्ती"ति प्रथितो भुवि पार्थिवः।  
 शशास पृथिवीं कृत्स्नां समुद्रवसनान्विताम् ॥19॥  
\</8.5.19\>  
 %चक्रवर्तितं प्रति गोपालनिवेदितवेङ्कटाचलवल्मीकोदन्तः%  
\<8.5.20\>ततः कदाचित् गोपालाः तदाज्ञापरिपालकाः।  
 समागम्य महीपालमिदं वचनमब्रुवन् ॥20॥  
\</8.5.20\>  
गोपालाः-----  
\<8.5.21\>"शेषाचले वयं राजन्! विहरामो गवां व्रजात्।  
 क्षीरं निदेशाद्देवस्य भाण्डेषु निहितं सदा ॥21॥  
\</8.5.21\>  
\<8.5.22\>तदानयनकाले वै दृश्यते महदद्भुतम्।  
 विवृद्धं तत्र वल्मीकमेकं वसति भूधरे ॥22॥  
\</8.5.22\>  
\<8.5.23\>आगच्छामो हि मार्गेण वयं तेन महीपते!।  
 आदाय भाण्डं क्षीराणां सर्वं तत्र हि भज्यते ॥23॥  
\</8.5.23\>  
\<8.5.24\>सावधाना अपि वयं न पश्यामोऽत्र कारणम्।  
 विचारय महीपाल! किमेतदिति सम्प्रति" ॥24॥  
\</8.5.24\>  
\<8.5.25\>राजा दैविकमेवेति स निश्चित्य सुविस्मितः।  
 सायं ध्यायन् हृषीकेशं तद्गतेनान्तरात्मना ॥25॥  
\</8.5.25\>  
\<8.5.26\>शुचिर्भूतश्च सुष्वाप यतवाक्कायमानसः।  
 ददर्श स्वप्नमेकञ्च नृपस्तस्मिन्निशान्तरे ॥26॥  
\</8.5.26\>  
 %चक्रवर्तिनो भगवत्प्रकाशितस्वप्नदर्शनम्%  
\<8.5.27\>प्रातरुत्थाय विधिवत् संध्यामन्वास्य भूपतिः।  
 आहूय मन्त्रिप्रवरानिदं वचनमब्रवीत् ॥27॥  
\</8.5.27\>  
राजा----  
\<8.5.28\>"मन्त्रिणः श्रृणुतास्यां वै निशायां स्वप्नमद्भुतम्।  
 अदृष्टपूर्वञ्चान्येन गुह्याद्गुह्यतरं महत् ॥28॥  
\</8.5.28\>  
\<8.5.29\>कालमेघनिभः कश्चिदतिसुन्दरमूर्तिमान्।  
 अद्भुतः पुरुषो दृष्टः पुण्डरीकायतेक्षणः ॥29॥  
\</8.5.29\>  
\<8.5.30\>अपृच्छं पुरुषं चाहं "कुत्रत्यः को भवा"निति।  
 किमर्थं चागतोऽस्यद्य तव किं करवाण्यहम्?" ॥30॥  
\</8.5.30\>  
\<8.5.31\>इति पृष्टो मया प्राह "देवेन गिरिवासिना।  
 प्रेषितोऽहं नरव्याघ्र! श्रीनिवासेन धीमता ॥31॥  
\</8.5.31\>  
\<8.5.32\>अहं वसामि शेषाद्रेः सदा तस्यान्तिके मुदा।  
 "श्रीवेङ्कटगिरेरस्य प्रभावं तु महाद्भुतम् ॥32॥  
\</8.5.32\>  
\<8.5.33\>निवेदये"ति देवेन प्रेषितोस्मि तवान्तिकम्।  
 शिलोच्चयेऽत्र वै शङ्खचक्रावनतहस्तकः ॥33॥  
\</8.5.33\>  
\<8.5.34\>श्रीभूमिसहितो नित्यं विहरन् राजतेतराम्।  
 अद्रेर्दक्षिणतस्तस्य राजधानी विराजते ॥34॥  
\</8.5.34\>  
\<8.5.35\>गजवाजिरथोपेता सर्वाद्भुतमयी सदा।  
 तस्मिन् गिरौ त्रयस्त्रिंशत्कोटिसङ्ख्याश्च देवताः ॥35॥  
\</8.5.35\>  
\<8.5.36\>सर्वे महर्षयश्चापि सिद्धा योगिवरास्तथा।  
 वसन्ति सर्वतीर्थानि तस्मिन् गिरिवरे शुभे ॥36॥  
\</8.5.36\>  
\<8.5.37\>अणिमा महिमा चैव गरिमा लधिमा तथा।  
 प्राप्तिः प्राकाम्यमीशित्वं वशित्वं चाष्टभूतयः ॥37॥  
\</8.5.37\>  
\<8.5.38\>तस्याद्रेः पूर्वभागे वै चरन्ति विपुलं तपः।  
 पुर्वस्यां दिशि तस्याद्रेः "कालहस्ती"ति विश्रुतम् ॥38॥  
\</8.5.38\>  
\<8.5.39\>पुरे तस्मिन् महादेवो वसति स्वयमादरात्।  
 कालहस्त्युत्तरे भागे सुवर्णमुखरी नदी ॥39॥  
\</8.5.39\>  
\<8.5.40\>सर्वपापप्रशमनी दृश्यते मुनिसेविता।  
 शुकादयो मुनिवरा.तस्यास्तीरे यतेन्द्रियाः ॥40॥  
\</8.5.40\>  
\<8.5.41\>शेषशैलेशमुद्दिश्य तपस्तप्यन्ति दारुणम्।  
 तस्याद्रेः परितः सप्तयोजनान्तः स्थिता जनाः ॥41॥  
\</8.5.41\>  
\<8.5.42\>सर्वपापविनिर्मुक्ता विष्णुलोकं प्रयान्ति वै।  
 अष्टार्णं मनुराजं तं जप्त्वा तु किमुत प्रभो! ॥42॥  
\</8.5.42\>  
\<8.5.43\>तं द्रष्टुं देवदेवेशं द्रष्टुं सद्म च शोभनम्।  
 एहि शेषाचलं शीघ्रम्"इत्थमाहूतवान् स माम् ॥43॥  
\</8.5.43\>  
\<8.5.44\>अथ तेनैव पुंसाऽहं शेषाचलमुपागमम्।  
 व्योमान्तर्विततोदारश्रृङ्गान्तःस्तम्भितद्रुमम् ॥44॥  
\</8.5.44\>  
\<8.5.45\>तत्र गत्वा स पुरुषो ज्वलत्काञ्चनशोभितम्।  
 दिव्यं प्रदर्शयामास विमानं रत्नशोभितम् ॥45॥  
\</8.5.45\>  
\<8.5.46\>स्वयमन्तर्दधे सोऽयं पश्यतो मम पूरुषः।  
 अन्तर्दधे विमानञ्च तस्मिन्नेव क्षणान्तरे" ॥46॥  
\</8.5.46\>  
\<8.5.47\>इति स्वप्नो मया दृष्टो ह्यद्भुतो रोमहर्षणः।  
 अदृष्टपूर्वश्चान्येन किमेतदिति चिन्त्यताम् ॥47॥  
\</8.5.47\>  
मन्त्रिणः-----  
\<8.5.48\>"देवेन त्वयि कारुण्यात् दर्शितं राजसत्तम!।  
 स वल्मीकस्थान एव देवस्तिष्ठत्यसंशयम् ॥48॥  
\</8.5.48\>  
\<8.5.49\>क्षीरभाण्डञ्च गोपाला भग्नमावेदयंस्तव।  
 गोपालैः यत्समादिष्टं वल्मीकस्थानमुत्तमम्।  
 तत्र क्षीराभिषेकेण देवो व्यक्तिं गमिष्यति" ॥49॥  
\</8.5.49\>  
 %नृपनिकटं प्रति शेषाचलोदन्तज्ञापनाय शबरागमनम्%  
\<8.5.50\>इति सञ्चिन्त्यमाने वै शबरः कश्चिदाययौ।  
 कालमेघनिभो धन्वी खङ्गतूणीरभूषितः ॥50॥  
\</8.5.50\>  
\<8.5.51\>बर्हिपिच्छान्वितशिरा लतापल्लवभूषितः।  
 तूर्णमागत्य राजानं प्रणम्य शिरसा ततः ॥51॥  
\</8.5.51\>  
\<8.5.52\>व्यजिज्ञपञ्च राजानं प्रणतः प्राञ्जलिः स्थितः।  
 "स्वामिन्! वसामि शेषाद्रौ प्रियङ्गुकृषिमाचरन् ॥52॥  
\</8.5.52\>  
\<8.5.53\>तेन जीवामि सततं सपुत्रः सहबान्धवः।  
 कश्चिच्छ्वेतो वराहो वै तत्राऽऽगत्य दिने दिने ॥53॥  
\</8.5.53\>  
\<8.5.54\>प्रियङ्गुं भक्षयत्येव निःशेषं मिषताञ्च नः।  
 तदर्थं रक्षणे तस्य नियुज्य मम पुत्रकम् ॥54॥  
\</8.5.54\>  
\<8.5.55\>प्रियं प्रियङ्गुं देवाय निवेदयितुमुद्यतः।  
 मध्वर्थमगमं सोऽहं सुदूरं तत्र पर्वते ॥55॥  
\</8.5.55\>  
\<8.5.56\>तस्मिन्नवसरेः पुत्रः प्रियङ्गुं लोलुपः करे।  
 सम्मर्द्य भक्षयित्वाऽऽस्ते तदपश्यं समागतः ॥56॥  
\</8.5.56\>  
\<8.5.57\>देवानिवेदिते प्रीतिर्मम नासीत् कदाचन।  
 ततः क्रुद्धो रुदन्तं वै पुत्रं हन्तुं समुद्यतः ॥57॥  
\</8.5.57\>  
\<8.5.58\>तदा ह्याकाशगा वाणी मामवोचत् सुदारुणम्।  
 "मा वधीः पुत्रमेनं वै प्रियङ्गुमनिवेदितम् ॥58॥  
\</8.5.58\>  
\<8.5.59\>देवः स्वीकृतवानेव त्वद्वृत्तेनैव तोषितः।  
 चक्रवर्तिसमीपञ्च गत्वा स्वप्नञ्च दर्शितम् ॥59॥  
\</8.5.59\>  
\<8.5.60\>अभिज्ञानतया चोक्त्वा तमागच्छेति वै वद"।  
 इति तेन समाख्यातं वाचा व्योमगया तदा ॥60॥  
\</8.5.60\>  
\<8.5.61\>वचः श्रुत्वा विचार्याथ "किमेत"दिति मन्त्रिभिः।  
 राजाऽथ गोपवाक्यञ्च स्वप्नं शबरभाषितम् ॥61॥  
\</8.5.61\>  
\<8.5.62\>एकीकृत्य सहानेन निर्ययौ शबरेण सः।  
 आदिश्य मन्त्रिणश्चैव गोसहस्रभवं भुवि।  
 क्षीरमानयतेत्येतत् शेषाचलतटं ययौ ॥62॥  
\</8.5.62\>  
 इति श्रीब्रह्माण्डपुराणे तीर्थखण्डे भृगुनारदसंवादे श्रीवेङ्कटाचलमाहात्म्ये चोलराजस्वप्नवृत्तान्तवर्णनं नाम अष्टमोऽध्यायः  
 -----------------  

 अथ नवमोऽध्यायः  
 ------------  
 %चक्रवर्तिनः शबरेण सह वराहदर्शनार्थं शेषाचलगमनम्%  
नारदः-----  
 \<9.5.1\>निर्गत्य राजा शबरेण सार्धं प्रियं प्रियङ्गुं प्रति भक्षयन्तम्।  
 श्वेतं वराहं शबरोपदिष्टं दिव्यं विमानञ्च दिदृक्षुरत्र ॥1॥  
 \</9.5.1\>  
 \<9.5.2\>विलोकयन् श्वेतवराहमेकं प्रियङ्गुसस्यं किल भक्षयन्तम्।  
 गर्जन्तमायान्तमितस्ततोऽपि घोणारवं भीमपराक्रमञ्च ॥2॥  
 \</9.5.2\>  
 \<9.5.3\>दिव्यं विमानञ्च ददर्श तत्र नृपस्तदा रत्नविभूषितं तत्।  
 अनेकसाहस्ररविप्रकाशं स्वप्नेऽद्भुतं दृष्टमदृष्टपूर्वम् ॥3॥  
 \</9.5.3\>  
 \<9.5.4\>ततो वराहः सहसा प्रियङ्गुं व्याधस्य दृष्टः तमथोपभुज्य।  
 दृग्गोचरं तस्य समीपजातं वल्मीकमेष प्रविवेश भूयः ॥4॥  
 \</9.5.4\>  
 \<9.5.5\>न तद्विमानञ्च ददर्श भूयः तस्मिन् क्षणे विस्मितचित्त एषः।  
 पप्रच्छ तं शाबरमेव "तस्य हेतुं वद"स्वेति स राजपुत्रः ॥5॥  
 \</9.5.5\>  
 %चक्रवर्तिकृतक्षीराभिषेकेण वल्मीकात् श्रीनिवासाविर्भावः%  
 \<9.5.6\>स शाबरस्तस्य च तेन हेतुं तत्त्वेन पृष्टः स जगाद तस्मै।  
 "अयं वराहो न वारहमात्रं देवः स्वयं यो धरणीं बभार ॥6॥  
 \</9.5.6\>  
 \<9.5.7\>इदं विमानञ्च तदीयमेव दिव्यं त्वया दृष्टमदृष्टपूर्वम्।  
 वासोऽस्य वल्मीकमिदं महात्मन्! महत्तरं नूनमितस्तु हेतोः ॥7॥  
 \</9.5.7\>  
 \<9.5.8\>वल्मीकतोऽस्माच्च विनिर्गतोऽसौ भूयोऽपि तत्रैव विलीन आस्ते।  
 अतोऽत्र राजन्! निशितैः खनित्रैः वल्मीकमेतत् प्रविदार्य सद्यः ॥8॥  
 \</9.5.8\>  
 \<9.5.9\>विलोक्यतां नूनमिहैव देवो वसिष्यतीति प्रतिभाति मेऽद्य"।  
 श्रृत्वा च तत् शाबरवाक्यमेष वल्मीकमेतत् न बिभेद भीतः ॥9॥  
 \</9.5.9\>  
 \<9.5.10\>अथाभ्यषिञ्चत् स तमेव भक्त्या गोपाहृतैः क्षीरघटैरनेकैः।  
 स तत्र वाचां मनसामभूमिं ददर्श रत्नोज्ज्वलमद्भुतञ्च।  
 दिव्यं विमानोत्तममाशु दृष्ट्वा हृष्टश्च मूर्ध्ना प्रणनाम भूयः ॥10॥  
 \</9.5.10\>  
 \<9.5.11\>तन्मध्येऽसौ "नीलजीमूतकल्पं पाद्मवासं संश्रितत्राणहेतुम्।  
 श्रीवत्साङ्कं पुण्डरीकायताक्षं शङ्खं चक्रं धारयन्तं कराभ्याम् ॥11॥  
 \</9.5.11\>  
 \<9.5.12\>दातारं तं पाणिना वै वराणामन्येनाङ्कं बिभ्रतं भ्राजमानम्।  
 पीतं वस्त्रं बिभ्रतं राजमानं कोटिरान्तप्रोतरत्नोपशोभम्।  
 शान्ताकारं शाश्वतं श्रीनिवासं सेव्यं देवैः"वासुदेवं ददर्श ॥12॥  
 \</9.5.12\>  
 \<9.5.13\>स राजपुत्रो दृष्ट्वाऽथ देवेशं भक्तवत्सलम्।  
 प्रादुर्भूतं प्रणम्यैनं तुष्टाव स्तुतिभिः स्वयम् ॥13॥  
 \</9.5.13\>  
 %चक्रवर्तिकृत श्रीनिवासस्तुतिः%  
राजपुत्रः----  
 \<9.5.14\>"ब्रह्मा रुद्रो वासवो ये च साध्या विश्वेदेवा मरुतः सप्त पूर्वे।  
 एते चान्ये देवमुख्या नियोगं पश्यन्तस्ते विष्टपान् वर्तयन्ते ॥14॥  
 \</9.5.14\>  
 \<9.5.15\>नाकारं वा रूपमत्यद्भुतं ते पश्यन्त्येते योगिमुख्याः पुराणाः।  
 इत्थं भूते मादृशाऽनुग्रहार्थं प्रत्यक्षं ते रूपमेतद्बभूव ॥15॥  
 \</9.5.15\>  
 \<9.5.16\>होतव्यं त्वं पावकान्तस्तु होत्रं होता च त्वं पावकोऽपि त्वमेव।  
 उद्देशस्त्वं सिद्धिरस्य त्वमेव त्वत्तः किञ्चिन्नान्यदत्रास्ति देव! ॥16॥  
 \</9.5.16\>  
 \<9.5.17\>सदैवैकस्त्वं परं ब्रह्म पूर्वं यस्मान्नान्यं प्राहुरेतत्प्रपञ्चम्।  
 यत्सङ्कल्पात् प्राकृतः सर्व आदौ यच्चान्तःस्थं शासि सर्वात्मनेमम् ॥17॥  
 \</9.5.17\>  
 \<9.5.18\>न ब्रह्माऽसीत् पूर्वमीशो न चाऽसीत् नेमे व्याप्ते रोदसी वाऽप्यभूताम्।  
 एकस्त्वं वै जागरुकस्तु शेषे शेषे तल्पे चारु सृष्ट्वा तदाऽऽपः ॥18॥  
 \</9.5.18\>  
 \<9.5.19\>नो लोकस्त्वां वेद वेत्थ त्वमेनं नाऽदिर्मध्यं विद्यते तेऽथवान्तः।  
 सत्यं रूपं ते श्रुतिः कीर्तयन्ती ज्ञानाकारं यत्तदेतन्नमामि ॥19॥  
 \</9.5.19\>  
 \<9.5.20\>कालोऽसि त्वं लोकसंहारहेतुः स्रष्टा चादौ रक्षकश्च त्वमेव।  
 संहार्यस्त्वं सृज्यवस्तु त्वमेव प्रायो रक्ष्यं त्वं हि कर्ता च कर्म ॥20॥  
 \</9.5.20\>  
 \<9.5.21\>त्वं यज्ञो दीक्षितस्त्वञ्च स्वाहाऽसौ त्वं हुताशनः।  
 त्वया व्याप्तमिमं लोकमनुव्याप्ता रमा तव ॥21॥  
 \</9.5.21\>  
 \<9.5.22\>सोऽहं त्वां शरणं प्राप्तः पद्मासखमजं विभुम्।  
 शेषिणं सर्वजगतां प्रणतार्तिहरं शुभम्" ॥22॥  
 \</9.5.22\>  
 %श्रीनिवासस्य चक्रवर्तिप्रार्थनया सर्वजनदृश्यत्वाभ्युपगमः%  
 \<9.5.23\>स्तुत्वेति भूपः प्रणतः पृथिव्यां तुष्टाव भूयः प्रणनाम भूयः।  
 अथास्य भक्तिं स विलोक्य देवो नृपात्मजं प्रीतमना जगाद।  
 गुहासु बद्धैः प्रतिशब्दजातैः मुहुस्तिरस्कृत्य पयोधिघोषम् ॥23॥  
 \</9.5.23\>  
श्रीभगवान्------  
 \<9.5.24\>"प्रीतोऽस्मि राजेन्द्र! परं तवाहं भक्त्याऽनया चान्यसुदुर्लभञ्च।  
 वरं वृणीष्वाद्य यदिच्छसि त्वं दास्यामि सर्वं तव मा विषादः" ॥24॥  
 \</9.5.24\>  
राजपुत्रः-----  
 \<9.5.25\>"यत्तद्रूपं दुर्लभं योगिवर्यैः रम्यं भूयादीदृशं सर्वदृश्यम्।  
 अत्रैव त्वं सर्वदा वासमीयाः सर्वेषां वै मानवानां हिताय" ॥25॥  
 \</9.5.25\>  
 \<9.5.26\>"ओ"मित्युक्त्वाऽथापरं प्राह वाक्यं"मद्भक्तस्त्वं नास्ति तुल्यस्त्वयाऽन्यः।  
 संतुष्टोऽहं मत्सखित्वं प्रदास्ये वेत्थ त्वं मां सुहृदं भक्तवश्यम्" ॥26॥  
 \</9.5.26\>  
 \<9.5.27\>इत्यूचिवान् माधवो राजपुत्रं भूयः प्राहास्मै स्मेरवक्त्रारविन्दः।  
 "सेवां राजन् अन्वहं मे त्रिसन्ध्यं कर्तुं भूयः शासनान्मेऽर्हसि त्वम्" ॥27॥  
 \</9.5.27\>  
 \<9.5.28\>एतच्छ्रुत्वा राजपुत्रः स धीमान् सेवां नित्यं नो जहौ प्रीतचित्तः।  
 सेवां कुर्वन् वेङ्कटेशस्य राजा तस्मिन् वासं पत्तने स्म प्रयाति ॥28॥  
 \</9.5.28\>  
 \<9.5.29\>सेवाकालेषु तस्यायं राज्ञो वै भक्तवत्सलः।  
 अर्चाभावमतिक्रम्य हितार्थानप्युपादिशत् ॥29॥  
 \</9.5.29\>  
 %श्री श्रीनिवासमहोत्सवसेवार्थं ब्रह्मरुद्राद्यागमनम्%  
 \<9.5.30\>स कदाचित् ध्वजारोहमहोत्सवमतन्द्रितः।  
 अकारयच्च धर्मेण कन्यां याति दिवाकरे ॥30॥  
 \</9.5.30\>  
 \<9.5.31\>ध्वजं निर्माय विधिवत् गरुडाधिष्ठितं शुभम्।  
 आरोपयत् समभ्यर्च्य ध्वजस्तम्भमनुत्तमम् ॥31॥  
 \</9.5.31\>  
 \<9.5.32\>ब्रह्माणमीशं सगणं शतक्रतुं ये चैवान्ये सन्ति दिक्पालमुख्याः।  
 तानञ्जसा मन्त्रवर्यैः द्विजाश्च सेवार्थं वै स्वैरमाहूतवन्तः ॥32॥  
 \</9.5.32\>  
 \<9.5.33\>ततो हंसं समारुह्य प्राञ्जलिः कमलासनः।  
 आगतो मुनिभिः सार्धं काङ्क्षन् सेवां रमापतेः ॥33॥  
 \</9.5.33\>  
 \<9.5.34\>शङ्करोऽपि वृषारूढः सेवायै गिरिजान्वितः।  
 प्रमथाद्यैः पारिषदैरन्वितः प्रययौ मुदा ॥34॥  
 \</9.5.34\>  
 \<9.5.35\>इन्द्रोऽपि सान्द्रसिन्दूरप्रस्फुरत्कुम्भमण्डलम्।  
 आरुह्यैरावतं नागं द्रष्टुं यात्रोत्सवं ययौ ॥35॥  
 \</9.5.35\>  
 \<9.5.36\>अन्ये चापि दिशापालाः स्वं स्वं वाहनमास्थिताः।  
 शेषाचलतटीदेशमगमन् आदृतोत्सवाः ॥36॥  
 \</9.5.36\>  
 \<9.5.37\>नारदोऽपि हरिनामसहस्रं कलयन् विमृशन्महतीञ्च मुहुः।  
 आययौ हृदि च भास्वरभूतं कलयन् विवृणन्निगमादिमपि ॥37॥  
 \</9.5.37\>  
 \<9.5.38\>अथाययुर्द्रष्टुकामा महान्तं क्षोणीपालाः प्राणिनः सर्व एव।  
 पुत्रं नेत्रं प्रार्थयानाश्च भूयो नानादिग्भ्यो नम्रशीर्षाः तदानीम् ॥38॥  
 \</9.5.38\>  
 \<9.5.39\>तस्य चोत्सवयात्रायां शेषाचलपतेस्तदा।  
 वेङ्कटेशं प्रार्थयन्तो नानादिग्भ्यः समागताः ॥39॥  
 \</9.5.39\>  
 \<9.5.40\>किङ्कराश्चैव गायन्ति कीर्तिं तस्य महात्मनः।  
 इत्थं प्रववृधे तस्य दिव्यः शौरेर्महोत्सवः ॥40॥  
 \</9.5.40\>  
 \<9.5.41\>अदृष्टपूर्वः सर्वेषां विस्मयं व्यतनोत् भृशम्।  
 पङ्गवो जवना आसन्,काणा वै दूरदर्शनाः।  
 बभूवुः वाग्मिनो मूका जनास्तस्मिन् महोत्सवे ॥41॥  
 \</9.5.41\>  
 \<9.5.42\>तदाप्रभृति यस्मिन् वै वर्षे वर्षे महोत्सवे।  
 नमस्यति हरिं तत्र स वृद्धिं यास्यति ध्रुवम् ॥42॥  
 \</9.5.42\>  
 \<9.5.43\>तस्य चोत्सवयात्रायां शेषाचलपतेस्तदा।  
 पयोदा विरजीचक्रुः प्रतोलीर्वासवाऽऽज्ञया ॥43॥  
 \</9.5.43\>  
 %श्री श्रीनिवासस्य रथोत्सवावभृथोत्सवप्रकारः%  
 \<9.5.44\>सौवर्णं कल्पयामास रथं रत्नपरिष्कृतम्।  
 तस्मिन् रथवरे रम्ये दीव्यति स्माष्टमे दिने ॥44॥  
 \</9.5.44\>  
 \<9.5.45\>अथाष्टसु व्यतीतेषु दिवसेषु महोत्सवे।  
 श्रवणे विष्णुनक्षत्रे मुहूर्ते तु शुभे तदा ॥45॥  
 \</9.5.45\>  
 \<9.5.46\>चक्रं भगवताऽऽज्ञप्तं स्वामिपुष्करिणीजले।  
 चकारावभृथस्नानं मखेऽस्मिंश्च समापिते ॥46॥  
 \</9.5.46\>  
 \<9.5.47\>अथास्यां विधिवद्रात्रौ ध्वजस्याप्यवरोहणम्।  
 चक्रुर्विप्रवरास्तत्र महानैवेद्यमेव च ॥47॥  
 \</9.5.47\>  
 \<9.5.48\>अथान्यस्मिन् दिने देवमानर्च विधिवत्तदा।  
 प्रसूनैर्विविधैश्चापि सुगन्धैः सुमनोहरैः ॥48॥  
 \</9.5.48\>  
 \<9.5.49\>हरिर्विसर्जयामास देवान् सेवार्थमागतान्।  
 ब्रह्मरुद्रपुरोगांश्च प्रणम्रशिरसस्तदा ॥49॥  
 \</9.5.49\>  
 \<9.5.50\>इत्थं स राजा वृषशैलभर्तुः महोत्सवं दिव्यमिमं समाप्य।  
 हृष्टः कृतार्थं बहुमन्यमानो ह्यात्मानमावासमियाय भूयः ॥50॥  
 \</9.5.50\>  
 इति श्रीब्रह्माण्डपुराणे तीर्थखण्डे भृगुनारदसंवादे श्रीवेङ्कटाचलमाहात्म्ये  
 श्री श्रीनिवासाविर्भावादिवर्णनं नाम नवमोऽध्यायः।  
 -----------------

 अथ दशमोऽध्यायः  
 ------\*-------  
 %चक्रवर्तिसमीपागतकृष्णशर्माख्यविप्रोदन्तः%  
नारदः-----  
\<10.5.1\>उत्सवान्ते द्विजः कश्चित् आजगाम तदन्तिकम्।  
 भार्यया सहितश्चैव तदैवाचिरसूतया ॥1॥  
\</10.5.1\>  
\<10.5.2\>द्विजं तमागतं राजा पाद्यार्ध्यासनवन्दनैः।  
 अभिपूज्य यथान्यायं दृष्ट्वा कुशलमब्रवीत् ॥2॥  
\</10.5.2\>  
राजाः----  
\<10.5.3\>"कस्ते देशो द्विजश्रेष्ठ! किमर्थमित आगतः।  
 वदस्व किमहं वा ते करवाणि निदेशकृत्?" ॥3॥  
\</10.5.3\>  
विप्रः----  
\<10.5.4\>"दक्षिणाम्भो निधेस्तीरे श्रुता चन्द्रपुरी शुभा।  
 तस्यां वसति धर्मज्ञः कूर्मो नाम द्विजोत्तमः ॥4॥  
\</10.5.4\>  
\<10.5.5\>तस्याहं वै सुतो राजन् कृष्णशर्मेति विश्रुतः।  
 भार्या सुधर्मिणी नाम्ना ममेयं पुत्रिणी शुभा ॥5॥  
\</10.5.5\>  
\<10.5.6\>काशीक्षेत्रमहं द्रष्टुं प्रयास्ये मुक्तिसाधनम्।  
 अस्याः शिशुस्त्रिमासोऽयं दुर्बला चैव भामिनी ॥6॥  
\</10.5.6\>  
\<10.5.7\>प्रवासायोग्यतामस्या दुर्बलायाश्च मन्त्रयन्।  
 त्वत्सकाशमहं राजन्! सम्प्राप्तस्त्वं हि रक्षिता ॥7॥  
\</10.5.7\>  
\<10.5.8\>विलोक्य काशीमायास्ये सेयं तावन्मनस्विनी।  
 समीपे तव राजेन्द्र! वासं यात्विति मे मतिः" ॥8॥  
\</10.5.8\>  
\<10.5.9\>"ओ"मित्युक्तोऽथ भूपेन त्यक्त्वा भार्यां सुतान्विताम्।  
 आमन्त्र्य च महीपालं ययौ काशीं प्रति द्विजः ॥9॥  
\</10.5.9\>  
\<10.5.10\>राजा च तस्या वासार्थं गृहमेकं प्रकल्प्य सः।  
 धान्यं षण्मासपर्याप्तं दापयामास च स्वयम् ॥10॥  
\</10.5.10\>  
\<10.5.11\>"न निर्गच्छ गृहा"ञ्चेति शशास द्विजभामिनीम्।  
 स्वव्यापारे स्थितो राजा नैव सस्मार तां ततः ॥11॥  
\</10.5.11\>  
\<10.5.12\>कृष्णशर्मा ततो विप्रो गत्वा प्रस्थानमुत्तमम्।  
 पुनरागत्य भूपालमिदं वचनमब्रवीत् ॥12॥  
\</10.5.12\>  
कृष्णशर्माः-----  
\<10.5.13\>"आगतः कृष्णशर्माऽहं गङ्गां दृष्ट्वा सुशोभनाम्।  
 न्यस्ता तवान्तिके भार्या दीयतां विरहातुरा" ॥13॥  
\</10.5.13\>  
\<10.5.14\>इत्युक्तो भूपतिस्तेन चिन्तयामास दुःखितः।  
 "अहो! मया प्रमत्तेन विषयाऽऽसक्तचेतसा ॥14॥  
\</10.5.14\>  
\<10.5.15\>न चिन्तिता महाभागा भामिनी तु द्विजन्मनः।  
 धान्यं षण्मासपर्याप्तं दत्तमस्यै पुरा मया ॥15॥  
\</10.5.15\>  
\<10.5.16\>स कालस्तु व्यतीतोऽद्य किं करोतु द्विजन्मजा।  
 गृहान्निर्गमनं चास्याः प्रतिषिद्धं मया तदा" ॥16॥  
\</10.5.16\>  
\<10.5.17\>इत्थं सञ्चिन्त्य राजाऽसौ प्रेषयामास पूरुषम्।  
 द्रष्टुं स्वनिर्मिते गेहे सपुत्रां द्विजभामिनीम् ॥17॥  
\</10.5.17\>  
\<10.5.18\>स विलोक्यागतस्तूर्णं राजानं तं व्यजिज्ञपत्।  
 "शिशुना सह भार्याऽस्य कालधर्ममुपागता ॥18॥  
\</10.5.18\>  
\<10.5.19\>शरीरे चानयोः शुष्के वर्तेते चिरकालतः।"  
 इति तस्य वचः श्रुत्वा स राजा भृशदुःखितः ॥19॥  
\</10.5.19\>  
\<10.5.20\>द्विजमाहूय सम्भ्रान्तमिदं वचनमब्रवीत्।  
राजा-----  
 "तव भार्या द्विजश्रेष्ठ! मामनुज्ञाप्य भामिनी ॥20॥  
\</10.5.20\>  
\<10.5.21\>देवदेवस्य सेवार्थमिदानीमेव निर्गता।  
 श्व आनेष्यामि भद्रं ते गतां सेवार्थमञ्जसा ॥21॥  
\</10.5.21\>  
\<10.5.22\>दिनमेकं च विश्रम्य ततो यास्यसि भार्यया।"  
 इत्युक्त्वाऽथ द्विजश्रेष्ठं नृपः शङ्कितमानसः ॥22॥  
\</10.5.22\>  
\<10.5.23\>गृहान्निर्गत्य शेषाद्रिमारुरोह क्षणान्तरात्।  
 देवस्यावसरं वीक्ष्य प्राञ्जलिः प्रयतः स्थितः ॥23॥  
\</10.5.23\>  
\<10.5.24\>स मुहूर्तं विनिश्वस्य सखेदं च व्यजिज्ञपत्।  
 "स्वामिन्! विज्ञापनामद्य श्रृणुष्वैकमना मम ॥24॥  
\</10.5.24\>  
\<10.5.25\>सोऽहं हि भवता रक्ष्यः शरणं गत इत्यपि।  
 अप्रबुद्धेन मत्तेन मया वै दुष्कृतं कृतम् ॥25॥  
\</10.5.25\>  
\<10.5.26\>न्यासीकृतां महाभागां द्विजवर्येण धीमता।  
 न व्यचारयमासक्तो विषयेषु यशस्विनीम् ॥26॥  
\</10.5.26\>  
\<10.5.27\>इदानीमागते विप्रे पूर्ववृत्तमनुस्मरन्।  
 किमेतदिति भीतोऽहं तदुदन्तं विचारयन् ॥27॥  
\</10.5.27\>  
\<10.5.28\>श्रुत्वा मृतां निराहारां सपुत्रां शुष्कदेहिनीम्।  
 परं निर्विण्णचित्तोऽहमवदं द्विजमग्रतः॥28॥  
\</10.5.28\>  
\<10.5.29\>गता सा देवसेवार्थं श्व आनेष्यामि तां प्रियाम्।  
 सपुत्रां तव भार्यां वै मा भैषीर्द्विजसत्तम! ॥29॥  
\</10.5.29\>  
\<10.5.30\>भविष्यति कथं चेति भृशं चिन्तामुपागतः।  
 त्वामेव शरणं देव! प्रणतार्तिहरं गतः ॥30॥  
\</10.5.30\>  
\<10.5.31\>यथा पापं न विन्देयं चरितार्थो यथा द्विजः।  
 देवदेव! तथा कर्तुं शक्तो नान्यस्त्वया विना ॥31॥  
\</10.5.31\>  
\<10.5.32\>त्राहि मां शरणं प्राप्तमितस्त्वं दुःखसागरात्।  
 गतिस्त्वमेव चास्माकं नान्योऽस्ति जगतीपते" ॥32॥  
\</10.5.32\>  
\<10.5.33\>इति प्रणम्य देवेशं स्थितस्तूष्णीं नृपोत्तमः।  
 सान्त्वयन् मधुरैर्वाक्यैः उवाच मधुसूदनः ॥33॥  
\</10.5.33\>  
श्रीभगवान्  
\<10.5.34\>"मा ते व्यथा भूद्राजर्षे! मा भैषीस्त्वं कदाचन।  
 तवोपायमहं वक्ष्ये द्विजभार्याप्रजीवने ॥34॥  
\</10.5.34\>  
\<10.5.35\>विप्रः काशीं प्रयास्यन्मां दृष्ट्वाऽनुज्ञाप्य वै गतः।  
 सुधर्मिणी च मद्भक्ता साध्वी मद्गतमानसा ॥35॥  
\</10.5.35\>  
\<10.5.36\>ततस्तदीया प्राणा वै यमाय किल नार्पिताः।  
 शरीरे मम राजेन्द्र! स्थापितास्तु प्रियासवः" ॥36॥  
\</10.5.36\>  
\<10.5.37\>इत्युक्त्वाऽऽश्वास्य भूपालं विष्वक्सेनमभाषत।  
 प्राञ्जलिं विनयानम्रं वेत्रपाणिं पुरः स्थितम्।  
 "विष्वक्सेन! महाभाग मदीयाज्ञामिमां श्रृणु ॥37॥  
\</10.5.37\>  
 %अस्थिकूटाभिधसरोवरमाहात्म्यम्%  
\<10.5.38\>इत ईशानदिग्भागे त्वस्थिकूटाभिधं शुभम्।  
 तीर्थमस्ति ततस्तोयं समाहृत्य सुपावनम् ॥38॥  
\</10.5.38\>  
\<10.5.39\>सुधर्मिण्याः सुतस्यापि शरीरमभिषेचय।  
 सपुत्रा सा प्रसुप्तेव तत उत्थास्यति ध्रुवम्" ॥39॥  
\</10.5.39\>  
\<10.5.40\>विष्वक्सेनस्तथेत्युक्त्वा तोयमाहृत्य तीर्थतः।  
 सुधर्मिण्याः शरीरं तदभ्यषिञ्चत्सुतस्य च ॥40॥  
\</10.5.40\>  
\<10.5.41\>उत्थिता ससुता साध्वी द्विजभार्या सुधर्मिणी।  
 अथ राजानमाहूय प्रोवाच मधुसूदनः ॥41॥  
\</10.5.41\>  
\<10.5.42\>"दृष्टो गिरिवरस्यायं महिमा भवतानघ!।  
 प्रभावमचलस्यास्य सनकाद्याश्च योगिनः ॥42॥  
\</10.5.42\>  
\<10.5.43\>ब्रह्माद्याः सकला देवा न जानन्ति यथा मम।  
 यद्यदिच्छति वै जन्तुर्मनसाऽभीप्सितं नृप! ॥43॥  
\</10.5.43\>  
\<10.5.44\>तथा सिद्ध्यति तत्सर्वं गिरेरस्य प्रभावतः।"  
 अथ विप्रं समाहूय भार्यां चास्य सुधर्मिणीम् ॥44॥  
\</10.5.44\>  
\<10.5.45\>द्विजभार्यामथापृच्छत् "वद ते किमभीप्सितम्?"।  
 सा तथोक्ता तु देवेन वरयामास माधवम् ॥45॥  
\</10.5.45\>  
\<10.5.46\>"त्वद्भक्तिश्च दृढा चास्तु मम देवेश! नित्यशः"।  
 एवं संप्रार्थितो देवो ददौ तस्या अभीप्सितम् ॥46॥  
\</10.5.46\>  
\<10.5.47\>ततो विधिशिवाद्याश्च सनकाद्याश्च योगिनः।  
 वृषाद्रिमगमन् सर्वे द्रष्टुकामास्तदद्भुतम् ॥47॥  
\</10.5.47\>  
\<10.5.48\>कृष्णशर्मा च सन्तुष्टो विस्मितश्च महामुने।  
 प्रणम्य स्तोत्रयामास देवदेवं रमापतिम् ॥48॥  
\</10.5.48\>  
\<10.5.49\>देवदेवो नृपं प्राह न चास्य सदृशो भुवि।  
 विप्रस्य मयि भक्तस्य तथैव नियतात्मनः ॥49॥  
\</10.5.49\>  
\<10.5.50\>असौ जन्मान्तरे राजंस्त्रय्यन्तार्थप्रवर्तकः।  
 भविष्यति तदन्ते च मत्सायुज्यमवाप्स्यति ॥50॥  
\</10.5.50\>  
\<10.5.51\>राजा च विप्रमाहूय सभार्यं पुरुषर्षभम्।  
 स्वाऽऽवासं प्रेषयामास प्रहृष्टेनान्तरात्मना ॥51॥  
\</10.5.51\>  
\<10.5.52\>तदनु च नृपतिर्वृषाचलं तं स्वयमधिगम्य दिने दिने महात्मा।  
 विरचितदृढभक्तिरस्य कुर्वन् विविधमनोरथकिङ्करत्वमासीत् ॥52॥  
\</10.5.52\>  
\<10.5.53\>कथितं भाविवृत्तान्तं देवदेवस्य शार्ङ्गिणः।  
 अर्चितश्च कलौ भक्तैरद्भुतानि प्रदर्शयन् ॥53॥  
\</10.5.53\>  
\<10.5.54\>विहरन् रमया चैव साकं तत्र महीधरे।  
 वसिष्यति च हृष्टात्मा सुरसिद्धनिषेवितः ॥54॥  
\</10.5.54\>  
\<10.5.55\>इत्येवं भृगवे तस्मै कथयामास नारदः।  
 वेङ्गटाचलमाहात्म्यं परं व्यासेन कीर्तितम् ॥55॥  
\</10.5.55\>  
 इति श्रीब्रह्माण्डपुराणे तीर्थखण्डे भृगुनारदसंवादे श्रीवेङ्कटाचलमाहात्म्ये अस्थिकूटतीर्थमाहात्म्यवर्णनं नाम दशमोऽध्यायः।  
 ------------------

 अथ एकादशोऽध्यायः  
 ---------------  
 %सिंहादाख्यासुरवृत्तान्तः%  
भृगुः------  
 \<11.5.1\>"नमो नमस्ते देवर्षे! सर्वज्ञ करुणानिधे।  
 वेङ्कटाचलमाहात्म्यं भूतं भावि च मे श्रुतम्॥1॥  
 \</11.5.1\>  
 \<11.5.2\>केनाकारेण भगवान् आकल्पं निवसिष्यति।  
 किं करिष्यति वा देवः श्रीमान्वेङ्कटनायकः?॥2॥  
 \</11.5.2\>  
 \<11.5.3\>एतत्सर्वं सङ्ग्रहेण ब्रूहि मे मुनिसत्तम!।  
 यस्य श्रवणमात्रेण श्रोतव्यं नावशिष्यते"॥3॥  
 \</11.5.3\>  
नारदः-----  
 \<11.5.4\>श्रूयतामिदमाख्यास्ये चरितं वेङ्कटेशितुः।  
 सम्भाषितमगस्त्येन भाविवृत्ते प्रसङ्गतः॥4॥  
 \</11.5.4\>  
 \<11.5.5\>चक्रवर्ती च भूपालः शासिष्यति वसुन्धराम्।  
 भविष्यति तदा दैत्यः सिंहादो नाम वीर्यवान्॥5॥  
 \</11.5.5\>  
 \<11.5.6\>स दुरात्मा तपस्तेपे निध्यायन् परमेष्ठिनम्।  
 उत्तरे पापनाशस्य सार्धयोजनदूरतः॥6॥  
 \</11.5.6\>  
 \<11.5.7\>सरस्यघविनाशाख्ये कुर्वं स्त्रिषवणाप्लवम्।  
 "प्रजापते! त्वदन्यो न विश्वोपरि बभूव ह॥7॥  
 \</11.5.7\>  
 \<11.5.8\>वयं श्रेयस्विनः स्याम सोऽस्तु यो नो मनोरथः"।  
 इति मन्त्रं जपन्नित्यं आरराध चतुर्मुखम्॥8॥  
 \</11.5.8\>  
 \<11.5.9\>वर्षे पूर्णे स भगवान् हंसारूढः सरोजभूः।  
 आविर्बभूव पुरतः सिंहादस्य तपस्विनः॥9॥  
 \</11.5.9\>  
ब्रह्माः------  
 \<11.5.10\>"उत्तिष्ठोत्तिष्ठ भद्रं ते सिंहाद! कुशली भव।  
 तपसा तव तुष्टोऽस्मि वरं वरय सुव्रत!"॥10॥  
 \</11.5.10\>  
सिंहादः-----  
 \<11.5.11\>"नमो नमस्ते विश्वेश! सर्वकारणकारण।  
 यदि प्रीतोऽसि भगवन्! देहि मे वरमुत्तमम्॥11॥  
 \</11.5.11\>  
 \<11.5.12\>देवदानवगन्धर्वयक्षराक्षसपन्नगाः।  
 वशे तु मम वर्तन्तां तेभ्यो न च भयं मम"॥12॥  
 \</11.5.12\>  
 \<11.5.13\>सिंहादवचनं श्रुत्वा "तथाऽस्त्वि"ति विरिञ्चनः।  
 आभाष्यान्तर्दधे साकं योगीशैरस्य पश्यतः॥13॥  
 \</11.5.13\>  
 \<11.5.14\>तदाप्रभृति दुष्टात्मा बबाधे देवतागणान्।  
 क्षत्रियैः सह देवांशैर्मुनीनयांश्च मानवान्॥14॥  
 \</11.5.14\>  
 %सिंहादभीतदेवानां श्रीनिवाससमीपगमनम्%  
 \<11.5.15\>एवं तेनार्दिता देवा मुनयश्च तपोधनाः।  
 शरण्यं शरणं जग्मुर्वेङ्कटेशं यथा निधिम्॥15॥  
 \</11.5.15\>  
देवाः------  
 \<11.5.16\>"दैत्यारे! देवदेवेश! शरणागतवत्सल!।  
 त्राहि नः पुण्डरीकाक्ष! सिंहादादसुराधमात्॥16॥  
 \</11.5.16\>  
 \<11.5.17\>त्रिलोकीं बाधते नित्यमनुभुङ्क्ते च रूपिणीम्।  
 सिंहादः क्रूरचारित्रः पापः प्राप्तवरो विधेः"॥17॥  
 \</11.5.17\>  
 \<11.5.18\>इति तेषां वचः श्रुत्वा भगवान् भूतभावनः।  
 मेघध्वनिगभीरेण वचसाऽन्वग्रहीत् सुरान्॥18॥  
 \</11.5.18\>  
 %अभयागतदेवानां चक्रवर्तिनिकटगमनाय भगवदाज्ञा%  
श्रीभगवान्-----  
 \<11.5.19\>"अभयं ब्रह्मणा दत्तं देवेभ्यः सुरसत्तमाः।  
 न दानवाश्च तं घ्नन्ति नासुरा न च पन्नगाः॥19॥  
 \</11.5.19\>  
 \<11.5.20\>नैव शक्तिर्मनुष्याणां संहारेऽस्य दुरात्मनः।  
 सहायास्तस्य बहवः सन्ति दैत्यांशसंभवाः॥20॥  
 \</11.5.20\>  
 \<11.5.21\>खरः कडारः पिङ्गाक्षः कनकः कद्रुकः कपिः।  
 एते हिरण्डाकुलजाः षड्बाणस्यात्र सन्ति हि॥21॥  
 \</11.5.21\>  
 \<11.5.22\>प्रह्लादाय वरो दत्तः पुरा प्रीतिजुषा मया।  
 तद्वंश्या नैव हन्तव्याः सत्यपि त्रिजगत्क्षये॥22॥  
 \</11.5.22\>  
 \<11.5.23\>तत्रोपायं प्रवक्ष्यामि सिंहादक्षपणाय वः।  
 चक्रवर्ती वसत्यत्र कालहस्तिसमीपतः॥23॥  
 \</11.5.23\>  
 \<11.5.24\>सुवर्णमुखरीतीरे पश्चिमे पुण्यधामनि।  
 समाप्याययत स्वांशैर्मद्भुक्तं चक्रवर्तिनम्॥24॥  
 \</11.5.24\>  
 \<11.5.25\>सिंहादं सुमहाबाहुं महाबलपराक्रमम्।  
 स संहरिष्यति बली राक्षसानिव राघवः॥25॥  
 \</11.5.25\>  
 \<11.5.26\>स्वस्था भवत देवेशाः! सर्वं भद्रं भविष्यति"।  
 इत्युक्त्वा भगवान् विष्णुः सर्वभूतात्मभावनः।  
 विसर्जयामास सुरान् विमानं चाविशत् प्रभुः॥26॥  
 \</11.5.26\>  
 %भगवदाज्ञया देवानां द्विजवेषेण चक्रवर्तिनिकटगमनम्%  
 \<11.5.27\>ततो देवाः सगन्धर्वाः सिद्धाश्च परमर्षयः।  
 अनुग्रहीतुकामास्तमाजग्मुश्चक्रवर्तिनम्॥27॥  
 \</11.5.27\>  
 \<11.5.28\>ब्राह्मणाकारमालम्ब्य देवगन्धर्वतापसाः।  
 शुभाशिषं प्रयुञ्जाना राजानमुपतस्थिरे॥28॥

 \</11.5.28\>  
 \<11.5.29\>आगतांस्तान् महाभागः पूजयित्वा यथाविधि।  
 पप्रच्छ कुशलं सर्वान् अभिवादनपूर्वकम्॥29॥  
 \</11.5.29\>  
 \<11.5.30\>पूजितास्तेन भूपेन देवा ब्राह्मणविग्रहाः।  
 अब्रुवन्नेककंठास्ते राजानं प्रश्रयानतम्॥30॥  
 \</11.5.30\>  
 %सिंहादवधाय चक्रवर्तिनं प्रति देवकृतचोदना%  
ब्राह्मणाः-----  
 \<11.5.31\>"राजन्! कुशलमस्माकं त्वयि शासति मेदिनीम्।  
 न हि सूर्ये प्रतपति लोके सम्पद्यते तमः॥31॥  
 \</11.5.31\>  
 \<11.5.32\>सिहादो नाम दैत्येन्द्रो बाधते ब्राह्मणानिह।  
 न यज्ञाः सम्प्रवर्तन्ते न होमा न च सत्क्रियाः॥32॥  
 \</11.5.32\>  
 \<11.5.33\>उत्तरे पापनाशस्य सार्धयोजनदूरतः।  
 स वसत्यसदाचारः खलो ब्राह्मणहिंसकः॥33॥  
 \</11.5.33\>  
 \<11.5.34\>तं संहर दुरात्मानं सर्वलोकैककण्टकम्।  
 कृतस्तेऽनुग्रहोऽस्माभिः सर्वदेवात्मभिर्नृप!"॥34॥  
 \</11.5.34\>  
चक्रवर्ती-----  
 \<11.5.35\>"अनुग्रहेण युष्माकं संहरामि न संशयः।  
 सिंहादः कीदृशस्तस्य ब्रूत किं वा बलं बुधाः"॥35॥  
 \</11.5.35\>  
ब्राह्मणाः------  
 \<11.5.36\>"विरिञ्चिना दत्तवरः सिंहादः क्रूरविक्रमः।  
 अवध्यः सर्वदेवानां देवस्य च रथाङ्गिणः॥36॥  
 \</11.5.36\>  
 \<11.5.37\>त्वमेव तस्य राजेन्द्र! संहर्ता न च संशयः।  
 देवाः कुर्वन्तु सर्वेऽपि सन्निधानं त्वयि प्रभो!"॥37॥  
 \</11.5.37\>  
 \<11.5.38\>इत्युक्त्वा ब्राह्मणाः सर्वे सम्प्रयुज्य जयाऽऽशिषः।  
 अन्तर्धानं गतास्तत्र तदद्भुतमिवाभवत्॥38॥  
 \</11.5.38\>  
 %सिंहादवधोपायवेदनाय भगवत्संनिधिं प्रति चक्रवर्तिगमनम्%  
 \<11.5.39\>अथ राजा महातेजाश्चक्रवर्ती स धार्मिकः।  
 मन्त्रिभिर्मन्त्रयामास वधोपायं दुरात्मनः॥39॥  
 \</11.5.39\>  
 \<11.5.40\>निश्चित्य कृत्यवित् कृत्यं मन्त्रिभिः सह मन्त्रवित्।  
 जगाम वेङ्कटेशस्य सन्निधिं परया मुदा॥40॥  
 \</11.5.40\>  
 \<11.5.41\>स्वर्णपत्रैः स्वर्णपुष्पैः तुलसीदलसंयुतैः।  
 अर्चयित्वा यथापूर्वं वेङ्कटेशं नृपोऽवदत्॥41॥  
 \</11.5.41\>  
 \<11.5.42\>"ब्राह्मणप्रवराः स्वामिन् सिंहादेन निपीडिताः।  
 तत्संहारनियोगं मे प्रददुः किं करोम्यहम्?"॥42॥  
 \</11.5.42\>  
 %चक्रवर्तिकृतासुरवधार्थकभगवद्दत्तपञ्चायुधधारणम्%  
श्रीभगवान्-----  
 \<11.5.43\>"शङ्खचक्रे प्रदास्यामि भाविसायुज्यसूचके।  
 तथा कौमोदकीं शार्ङ्गं नन्दकञ्च महामते!॥43॥  
 \</11.5.43\>  
 \<11.5.44\>पञ्चायुधधरो भूत्वा दुरात्मानं सुरद्रुहम्।  
 सबन्धुवर्गं सामात्यं जहि सङ्ग्राममण्डले"॥44॥  
 \</11.5.44\>  
 \<11.5.45\>इत्युक्त्वा प्रददौ तस्मै शुचये चक्रवर्तिने।  
 शङ्खचक्रगदाशार्ङ्गखड्गानि मधुसूदनः॥45॥  
 \</11.5.45\>  
 %सिंहादेन सह युद्धाय किरातरूपेण चक्रवर्तिगमनम्%  
 \<11.5.46\>ततः स राजतनयः पुनश्च स्वपुरं गतः।  
 सेनां संयोजयामास देवतेजस्समेधिताम्॥46॥  
 \</11.5.46\>  
 \<11.5.47\>सर्वदैवततेजोभिरुपबृंहितविग्रहः।  
 कैरातं वपुरास्थाय प्रतस्थे सहसैनिकः॥47॥  
 \</11.5.47\>  
 \<11.5.48\>किरातवपुषः सर्वे सहिता विश्वकद्रुभिः।  
 समेतं मृगयासक्तं चक्रवर्तिनमन्वयुः॥48॥  
 \</11.5.48\>  
 \<11.5.49\>घ्नन्तो व्याघ्रान् वृकान् सिंहान् तरक्षून् शल्यकान् किटीन्।  
 प्रतीरं पापनाशस्य प्रापू राजेन्द्रसद्भटाः॥49॥  
 \</11.5.49\>  
 \<11.5.50\>चोलराजकुमारस्य वाहिनी बलगर्विता।  
 मन्दं मन्दं प्रतीयाय घोरसिंहादकाननम्॥50॥  
 \</11.5.50\>  
 \<11.5.51\>वनदुर्गाद्विनिष्क्रम्य सिंहादो दैत्यभूपतिः।  
 अवैक्षत किरातांस्तान् निर्विषादः स्मिताननः॥51॥  
 \</11.5.51\>  
 \<11.5.52\>"न देवा न च दैतेया न गन्धर्वा न दानवाः।  
 न चक्रवर्तिनः सैन्यं किमर्थं नो भयाढयता?"॥52॥  
 \</11.5.52\>  
 \<11.5.53\>इति निश्चित्य धीरात्मा प्रतीयाय प्रभोर्बलम्।  
 सिंहादः सिंहमारुह्य प्रतीयाय प्रभोर्बलम्॥53॥  
 \</11.5.53\>  
 \<11.5.54\>कोट्या शतसहस्रेण खरसैन्येन निर्ययौ।  
 सर्वतः सहितः सैन्यैः कडारः षष्टिकोटिभिः॥54॥  
 \</11.5.54\>  
 \<11.5.55\>पिङ्गाक्षः सप्तकोटीभिः कनको दशकोटिभिः।  
 कद्रुकोऽन्योऽर्बुदानीकः कपिः पद्मासुरावृतः॥55॥  
 \</11.5.55\>  
 \<11.5.56\>अन्यो च दैत्यपतयः स्वस्वसैन्यसमावृताः।  
 आगताः सर्व एवैते मिलित्वाऽक्षौहिणीशतम्॥56॥  
 \</11.5.56\>  
 %पापनाशनतीर्थसमीपप्रवृत्तचक्रवर्तिसिंहादयुद्धक्रमः%  
 \<11.5.57\>त्रिदशाक्षौहिणीनाथः चक्रवर्ती महाबलः।  
 सिंहादेन समं युद्धं चकार भगवत्प्रियः॥57॥  
 \</11.5.57\>  
 \<11.5.58\>सेनयोरुभयोश्चाथ सिंहादहरिभक्तयोः।  
 समरः सुमहानासीत् गङ्गायमुनयोर्यथा॥58॥  
 \</11.5.58\>  
 \<11.5.59\>विमानरत्नान्यारुह्य प्रवीरवरणोत्सुकम्।  
 आगतं देवगाणिक्यं मध्ये गगनमण्डलम्॥59॥  
 \</11.5.59\>  
 \<11.5.60\>आगता देवताः सर्वाः परमेष्ठिपुरोगमाः।  
 द्रष्टुकामा महायुद्धं दैत्यराजाधिराजयोः॥60॥  
 \</11.5.60\>  
 \<11.5.61\>ततो युद्धं समभवत् सिंहादनृपसेनयोः।  
 वरार्थे कलहं चक्रुः देव्यश्चाप्सरसो मिथः॥61॥  
 \</11.5.61\>  
 \<11.5.62\>सेनासु क्षीयमाणासु चक्रवर्ती धृताग्रहः।  
 शार्ङ्गं धनुरुपादाय सन्दधे निशितान् शरान्॥62॥  
 \</11.5.62\>  
 \<11.5.63\>बाणेनैकेन राजेन्द्रो जघान दशविंशतिम्।  
 शतं सहस्रमयुतं नियुतं प्रयुतं तथा॥63॥  
 \</11.5.63\>  
 \<11.5.64\>तस्य विक्रममालोक्य सिंहादः सिंहवाहनः।  
 गदया राजराजाश्वं निजघानातिरंहसा॥64॥  
 \</11.5.64\>  
 \<11.5.65\>निहते तुरगे राजा गजमैरावतोपमम्।  
 आरुह्य मघवेवान्यो गदां कौमोदकीं दधौ॥65॥  
 \</11.5.65\>  
 \<11.5.66\>सा विसृष्टा नृपेन्द्रेण हत्वा सिंहादवाहनम्।  
 ममर्दाक्षौहिणीषष्टिं पुनः राजानमाश्रिता॥66॥  
 \</11.5.66\>  
 \<11.5.67\>मायामास्थाय सिंहादः प्रभूताञ्च क्षणान्तरे।  
 पुनरुज्जीवयामास सेनां कौमोदकीहताम्॥67॥  
 \</11.5.67\>  
 \<11.5.68\>सैनिकोज्जीवनं दृष्ट्वा सिंहादस्य महौजसः।  
 विस्मिताः सस्मिताश्चासन् दिवि देवाश्च तापसाः॥68॥  
 \</11.5.68\>  
 \<11.5.69\>अर्धचन्द्रेण बाणेन शार्ङगमादाय वीर्यर्वान्।  
 शतवारं च चिच्छेद सिंहादस्य शिरो नृपः॥69॥  
 \</11.5.69\>  
 \<11.5.70\>कृत्तं कृत्तं पुनः कृत्तं पुनर्जातं पुनः पुनः।  
 वीक्षमाणाः शिरो देवा विषादं प्रतिपेदिरे॥70॥  
 \</11.5.70\>  
 \<11.5.71\>अस्त्रं सन्धाय गान्धर्वं शार्ङ्गे श्रीपतिवल्लभः।  
 प्रायुङ्क्त वैरिसेनायां रामो मूलबले यथा॥71॥  
 \</11.5.71\>  
 \<11.5.72\>खादन्तः प्रहरन्तश्च दैतेयास्ते परस्परम्।  
 उन्मत्ता इव भूतेन ग्रस्ता इव च बभ्रमुः॥72॥  
 \</11.5.72\>  
 %समरसमये चक्रवर्तिने वायुकृतसुदर्शनमन्त्रोपदेशः%  
 \<11.5.73\>विरिञ्चेनाभ्यनुज्ञातो वायुः ब्राह्मणरूपधृत्।  
 जजाप नृपतेः कर्णे सौदर्शनषडक्षरम्॥73॥  
 \</11.5.73\>  
 \<11.5.74\>"गोब्राह्मणहितार्थाय चक्रेण नृपनन्दन!।  
 हर दैत्यशिरः शीघ्र"मित्युक्त्वाऽन्तर्दधे च सः॥74॥  
 \</11.5.74\>  
 %चक्रायुधेन चक्रवर्तिकृतसिंहादवधप्रकारः%  
 \<11.5.75\>ब्राह्मणस्य वचः श्रुत्वा चक्रवर्ती महामनाः।  
 सुदर्शनं सहस्रारमादधे भगवानिव॥75॥  
 \</11.5.75\>  
 \<11.5.76\>चक्रपाणिं नृपं वीक्ष्य मत्वा चक्रधरं हरिम्।  
 भयविभ्रान्तचित्तस्य सिंहादस्य शिरस्तदा।  
 सुदर्शनेन चिच्छेद चक्रवर्त्यपुनर्भवम्॥76॥  
 \</11.5.76\>  
 \<11.5.77\>अन्ये तु तस्यानुचरा दैत्यवीराः ससैनिकाः।  
 गान्धर्वमोहितास्तस्थुः तत्रैव रणमण्डले॥77॥  
 \</11.5.77\>  
 \<11.5.78\>तस्योपरि नरेन्द्रस्य पुष्पवर्षाणि जज्ञिरे।  
 अथ चामरवाद्यानि वाद्यन्ते स्म समन्ततः॥78॥  
 \</11.5.78\>  
 \<11.5.79\>अशरीरगिरं श्रुत्वा चोलराजस्य नन्दनः।  
 अस्त्रस्य मोहनस्यास्य न चक्रे प्रतिसंहृतिम्॥79॥  
 \</11.5.79\>  
 नारदः------  
 \<11.5.80\>एवमुक्तमगस्त्येन यथोक्तं भवतो मया।  
 अन्यच्च किञ्चिद्वक्तव्यमुच्यते चरितं मया॥80॥  
 \</11.5.80\>  
 \<11.5.81\>कलौ युगे नराः सर्वे तत्राऽऽयोधनमण्डले।  
 श्रोष्यन्ति दैत्यवीराणां रात्रौ कोलाहलं सदा॥81॥  
 \</11.5.81\>  
 \<11.5.82\>क्षेत्रपालाज्ञया सर्वे सिंहादासुरसैनिकाः।  
 नयनागोचरा नॄणां भ्रमिष्यन्ति ततस्ततः॥82॥  
 \</11.5.82\>  
 \<11.5.83\>ततः सिंहादसंहारी चक्रवर्ती महीपतिः।  
 व्यजिज्ञपत् स्ववृत्तान्तं वेङ्कटेशाय सर्वतः॥83॥  
 \</11.5.83\>  
 \<11.5.84\>शङ्खचक्रगदाशार्ङ्गनन्दकान् नृपनन्दनः।  
 अर्पयामास हरये वेङ्कटाद्रिनिवासिने॥84॥  
 \</11.5.84\>  
 %भगवत्कृतपञ्चायुधकृत्यनिर्णयः%  
 \<11.5.85\>राजानञ्च तथा प़ञ्चायुधान्यपि च माधवः।  
 उवाच मेघनिर्घोषगम्भीरिमभृता गिरा॥85॥  
 \</11.5.85\>  
 \<11.5.86\>"राजन्! यदेच्छसि जयमजय्ये साम्परायके।  
 तदेमान्यायुधान्युञ्चैः साहाय्यं कुर्वतां तव॥86॥  
 \</11.5.86\>  
 \<11.5.87\>हे शङ्ख! चक्र! शार्ङ्ग! असे! कौमोदकि! महागदे!।  
 राज्ञोऽस्य कामदाः काले स्वस्वतीर्थेषु तिष्ठत॥87॥  
 \</11.5.87\>  
 \<11.5.88\>स्नातानां स्वस्वतीर्थेषु मम सायुज्यभोगदाः।  
 विहरध्वं यथाकामं मयि ध्यानपरायणाः॥88॥  
 \</11.5.88\>  
 \<11.5.89\>दत्तैर्युष्माभिरेतस्य सायुज्यं यदिहादिशम्।  
 तन्न व्याहन्यतां सद्यः पुनरागमनेन वः…89॥  
 \</11.5.89\>  
 \<11.5.90\>मानसा मे स्त सद्योऽहं प्रत्यक्षविगतायुधः।  
 कञ्चित् कालं वसिष्यामि ततः केनापि हेतुना॥90॥  
 \</11.5.90\>  
 \<11.5.91\>कलौ कश्चिन्महाभागः शङ्खचक्रे तु कृत्रिमे।  
 कारयित्वा स्थापयिता विमानादींश्च मे पुनः॥91॥  
 \</11.5.91\>  
 \<11.5.92\>ततस्तद्भक्तिवशगः सर्वप्रत्यक्षगोचरः।  
 आकल्पं निवसिष्यामि वराभयदहस्तकः॥92॥  
 \</11.5.92\>  
 \<11.5.93\>ऊर्ध्वाभ्यामपि चान्याभ्यां हस्ताभ्यामतिसुन्दरे।  
 दधानः शंखचक्रे च कल्पिते लोकतुष्टये॥93॥  
 \</11.5.93\>  
 \<11.5.94\>दत्तं हि मम सायुज्यं मया ते राजनन्दन!।  
 गच्छ प्रशाधि राज्यञ्च मां सेवस्व दिवानिशम्"॥94॥  
 \</11.5.94\>  
 \<11.5.95\>इत्याज्ञप्ता भगवता शङ्खचक्रगदासयः।  
 शार्ङ्गञ्च स्वस्वतीर्थानि पुण्यानि प्रतिपेदिरे॥95॥  
 \</11.5.95\>  
 \<11.5.96\>पुत्रोऽपि चोलराजस्य देवताशास्यवैभवः।  
 जगाम नगरीं स्वीयां मघवेवामरावतीम्॥96॥  
 \</11.5.96\>  
 \<11.5.97\>इत्थं नारदवाक्यानि श्रुत्वा भृगुरुदारधीः।  
 वेङ्कटेशे परां प्रीतिमविन्दत महामनाः॥97॥  
 \</11.5.97\>  
 \<11.5.98\>भृगुरपि वृषभावचलप्रभावं मुनिवरसङ्कथितं निशम्य भूयः।  
 तदनु स च विलोकितुं रमेशं स्थिरमतिना मनसा ययौ गिरीन्द्रम्॥98॥  
 \</11.5.98\>  
 इति श्रीब्रह्माण्डपुराणे तीर्थखण्डे भृगुनारदसंवादे श्रीवेङ्कटाचलमाहात्म्ये चक्रवर्तिपराक्रमवर्णनं नाम एकादशोऽध्यायः।  
 ॥हरिः ॐ।ॐ तत्सत्॥  
 -------------  
 श्रीवेङ्कटेश्वरचरणारविन्दार्पणमस्तु।  
 इत्थं श्रीब्रह्माण्डपुराणे तीर्थखण्डे भृगुनारदसंवादे आदित एकादशपर्यन्तस्य एकादशाध्यायात्मकस्य श्रीवेङ्कटाचलमाहात्म्यस्य विषयो भागः  
 समाप्तिमगमत्॥  
 ----------------------

\]
