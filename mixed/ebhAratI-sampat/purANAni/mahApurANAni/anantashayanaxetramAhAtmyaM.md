+++
title = "अनन्तशयनक्षेत्रमाहात्म्यं"
publisher = "विष्णुशास्त्री"
"publish year" = "1913"
domain = "पुराणानि"
sub-domain = "महापुराणानि"
pages = "173"
language = "संस्कृतम्"
editor = "पद्मनाभशास्त्री-सुब्रह्मण्यचार्य"
printer = "भास्कर-मुद्राणालयः"
"serial no." = "Ebharati-6810"
source_url = "https://www.ebharatisampat.in/readbook3.php?bookid=MDI4Mzk4MDE0NDM3MzU2&pageno=MjI0MjQyNjk5NTk="

+++
[[अनन्तशयनक्षेत्रमाहात्म्यं	Source: [EB](https://www.ebharatisampat.in/readbook3.php?bookid=MDI4Mzk4MDE0NDM3MzU2&pageno=MjI0MjQyNjk5NTk=)]]

\[

॥श्रीः॥  

श्रीब्रह्माण्डपुराणान्तर्गतम्

**अनन्तशयनक्षेत्रमाहात्म्यं**

जनार्दनक्षेत्रापरनामक-

**वल्कलक्षेत्रमाहात्म्यं च**  

अनन्तशयनराजकीयसंस्कृतकलाशालालब्धमहोपाध्यायबिरुदाभ्यां  
**के. पद्मनाभशास्त्रि–वे. सुब्बरायाचार्याभ्यां**  
संशोधितम्।

तच्च  
व्यासविलासपुस्तकालयाध्यक्षेण महोपाध्यायाहितानलेन

**(विठलैत्ताल) विष्णुशास्त्रिणा**

अनन्तशयनस्थभास्करमुद्राशालायां  
मुद्रयित्वा प्रकाशितम्।

New Edition- (Copie 1000)  
\~\~\~\~\~\~\~\~\~\~\~\~\~\~\~\~\~\~\~  
**शा. शके १८३६.  
1913.**  
(Copy-Right Reserved).

<MISSING_FIG href="../books_images/U-IMG-1723725685Screenshot2024-08-15181038.png"/>

**Copies can be had from :**

**=**

**Vithala Ithala,**

Vyasavilas, Cochumatham

*Chinnachalai,*

**TRIVANDRUM.**

<MISSING_FIG href="../books_images/U-IMG-1723725772Screenshot2024-08-15181212.png"/>

**निवेदना।**

 इदं किलानन्तशयनक्षेत्रमाहात्म्यं वल्कलक्षेत्रमाहात्म्यंच मद्र

--लालङ्कारभूतैर्भाष्यमय्यङ्गारमहाशयैः स्वाश्रितजनसम्माननाय के-परिमितसङ्ख्याकं ग्रन्थाक्षरैर्मुद्रापितमखिलानामेतत्पठनसमुत्सुकाभिलाषपूरणाय नालमभूदित्यस्माभिरत्रत्य-राजकीयग्रन्थशालातोऽन्यत् समासादितं मातृकापञ्चकमवलम्ब्य, हृद्यललितान् सङ्गृह्य पाठयन्, संशोध्य च यथामति प्रकटनपदवीमध्यारोपि। ग्रन्थाक्षरैर्मुद्रिते वल्कलक्षेत्रमाहात्म्ये दृश्यमानमध्यायविच्छेदादिकम्, अन्तिमेऽध्याये

अन्तरमहिमवर्णनपरं पद्यजातं च मातृकान्तरेष्वदर्शनात् प्रकृता

---ञ्जसत्वप्रतिभानाच्च परित्यक्तमस्माभिः।

 पद्मनाभक्षेत्रान्तर्वर्तिनः श्रीकृष्णविग्रहस्यैतद्वञ्चिमण्डलपूर्वभूषा

---केनचित् पराजितस्य सामन्तनृपतेर्नगरादानीय स्थापितत्वेना

अनेकत्वान्नोपलभ्यते तद्वृत्तवर्णनमत्र माहाम्त्ये। अनयैव रीत्या श्रीपद्मनामस्य शेषभोगशायिनो दक्षिणहस्तस्याधोभागे दृश्यमानं शिव

गङ्गमप्याधुनिकेन केनचित् स्थापितमिति शक्यते निश्चेतुम्। तदा

नुगुण्येनच श्रूयतेवृद्धपरम्पराप्रवाद ईदृश— प्रतिदिनं युगपद् ब्रह्मविष्णुरुद्रात्मकमूर्तित्रयदर्शनसमुत्सुक कश्चन

पूर्वभूषा  शिव-ङ्गमधोभागे पद्मनाभदक्षिणहस्तस्यस्थापयामासेति। शिवभक्तास्तु

केचन 'लिङ्गरूपिणं महादेवं पद्मनाभः स्वयं पूजयती'ति, विष्णुभक्ताश्च 'भस्मासुराद् भीतस्यातएव शरणार्थिनो रुद्रस्याभयप्रदानमत्र पद्मनाभेन क्रियत’ इति च बहुधा स्वस्वमतावष्टम्भकपुराणकथाः समु-दाहरन्तो न क्षमन्ते शिवलिङ्गस्याधुनिकत्वप्रवादम्। वस्तुतत्त्वं तु स एव जानीते भगवान् पद्मनाभः।

 श्रीमद्रजतपीठक्षेत्रमाहात्म्यमस्माभिः परुत् प्रकाशितम्, इदं च माहात्म्यद्वयमचिरेणैव भाषान्तरानुवादेन प्रकाशनीयमित्यपि ज्ञायते केषाञ्चिदभिलाषः। तदभ्यर्थनानुसारेण च तत्र प्रवर्तमानानामस्माकं सफलीकुर्यात् समुद्यममचिरेणैव भगवान् श्रीपद्मनाभः।

 अत्र च मर्त्यसाधारणादनवधानाद् लिपिसंयोजकदोषाद्वा प्रसक्तं प्रमादं शोधयन्तु बोधयन्तु च गुणैकपक्षपातिनो महाजनाः। इति

|                      |                                               |
|:--------------------:|:---------------------------------------------:|
|  **अनन्तशयनम्**    |                    संशोधकौ                   |
| प्रमादीचनामसंवत्सरे | **के. पद्मनाभशास्त्रि-वे. सुब्बरायाचार्यौ** |
| आषाढबहुलतृतीयायाम्  |                 महोपाध्यायौ.                  |

       

**अध्यायकथासंग्रहः।**

<MISSING_FIG href="../books_images/U-IMG-1725462764Screenshot2024-09-04204118.png"/>

**अनन्तशयनक्षेत्रमाहात्म्ये—**

 **प्रथमाध्याये—** आनर्तदेशे परमात्मसंदर्शनेच्छया चिरात् तपस्यतस्तौलवस्य दिवाकराख्यस्य यतेः पुरतो बालरूपधारिणो भगवतः प्रादुर्भावः।

** द्वितीयाध्याये—** पार्वतीपरमेश्वरविवाहोत्सवे लोकत्राणाय हिमालयाद्दक्षिणाम्बुधितीरं प्रत्यगस्त्यस्य प्रस्थापनं, तत्र च मलय-महेन्द्र-त्रिकूट-ताम्रपर्णीभिः सहागस्त्यस्य तपश्चरणवर्णनं, तेषां दिवाकरयतेश्च युगपदनुग्रहेच्छया आनर्तदेशाद् दिवाकरानुयातस्य भगवतो दक्षिणाब्धितीरेऽनन्तारण्यप्राप्तिश्च।

 **तृतीयाध्याये—** वृक्षात्मनावस्थितस्यभगवतः पादादिकेशान्तवर्णनम्।

 **चतुर्थाध्याये—** दिवाकरकृता भगवत्स्तुतिः।

 **पञ्चमाध्याये—** अगस्त्यकृता भगवत्स्तुतिः।

** षष्ठाध्याये—** मलय-महेन्द्र-त्रिकूट-ताम्रपर्णीभिः कृता भगवत्स्तुतयः।

 **सप्तमाध्याये—**अगस्त्यादिभ्यो वरप्रदानम्।

** अष्टमाध्याये—**दिवाकरयतये वरप्रदानं.तदभ्यर्थनया भगवतः सङ्कचितरूपस्वीकारः, भगवत्कृतः स्वाराधनप्रकारोपदेशश्च।

 **नवमाध्याये—**नरसिंहप्रादुर्भावकथोपयोगितया प्रह्लादचरितवर्णनम्।

 **दशमाध्याये—** आद्यनन्तक्षेत्रमाहात्म्यम्।

 **एकादशाध्याये—** तीर्थक्षेत्रमहिमवर्णनम्—पद्मतीर्थादिप्रधानतीर्थाष्टकमहिमा, तत्प्रसङ्गतोऽनन्त-चतुर्दशीव्रतमहिमा, तत्कथा, आग्नेयादितीर्थान्तरमहिमा,फलश्रुतिश्च।

**वल्कलक्षेत्रमाहात्म्ये—**

 **प्रथमाध्याये—** ब्रह्मसभायां ब्रह्मणा स्वाधिक्षेपकेभ्यो नवभ्यः प्रजापतिभ्यः शापदानप्रकारः, शापकालातिवाहनाय नारदेन सह तेषां मन्त्रणं, नारदोपदेशेन तेषां वल्कलक्षेत्रावाप्तिश्च।

 **द्वितीयाध्याये—** वल्कलक्षेत्रे चिन्ताकुलानां स्नानाद्यर्थंजलमाकांक्षतां च तेषां वृद्धविप्ररूपधारिणा नारदेन भाविचक्रतीर्थवृत्तनिवेदनेन समाश्वासनम्।

 **तृतीयाध्याये—** नारदस्य वैकुण्ठगमनं, तत्स्तोत्रतुष्टेन भगवता चक्रतीर्थनिष्पादनाय चक्रायुधप्रेषणं निष्पन्ने चक्रतीर्थे स्नात्वा तपश्चरतां प्रजापतीनां शापान्मुक्तिश्च।

 **चतुर्थाध्याये—** लोकपरित्राणायावतरिष्यमाणस्यभगवतो दाशरथे रावणवधानन्तरं मन्त्रपूतेन पयसाभिषेचनाय ब्रह्मणः समुद्यमः, तद्योग्ययजनस्थलान्वेषणं, तदा नारदेन वल्कलक्षेत्रस्य तदुचितत्व-प्रतिपादनं च।

 **पञ्चमाध्याये—** नारदवचनेन भुवमागत्य ब्रह्मणो यागारम्भः, तत्र च गर्वनिरसनपूर्वकमनुजिघृक्षोर्विप्ररूपधारिणो जनार्दनस्याविर्भावः, ब्रह्मस्तुतितुष्टस्य भगवतो लोकैरनुष्ठीयमानानां कर्मणां सफलताप्तये स्वसमर्पणनियोगश्च।

 **षष्ठाध्याये—** यागसमापन, तदानीं च रावणं हत्वायोध्यां प्रति प्रस्थितम्य रामस्यानयनाय भृगोः प्रेषणम्, अभिषेकतीर्थमादायायोध्यां प्रत्यागमने रामस्याज्ञा च।

 **सप्तमाध्याये—** पापविनाशतीर्थमहिमा, अयोध्यायां परमेष्ठिकृतं रामाभिषेचनं च।

 **अष्टमाध्याये—** क्षेत्रयात्राविधिः, फलश्रुतिश्च।

**शुद्धिपत्रम्**

|            |             |              |             |
|:----------:|:-----------:|:------------:|:-----------:|
| **पृष्ठे** | **पङ्क्तौ** | **अशुद्धम्** | **शुद्धम्** |
|     ८      |      १      |     त्वस     |   त्वत्स    |
|     ३२     |      २      |   तदाश्चय    |   तदाश्रय   |
|     ६६     |     १३      |    मसुनो     |    सुमनो    |
|     ९१     |     १२      |     व्यः     |    व्यं     |
|     ९६     |      ८      |    थत्ते     |    धत्ते    |
|    १३८     |     १२      |    त्वया     |   स्त्वया   |

॥ श्रीः॥  
श्रीमदनन्तपद्मनाभाय नमः।  

श्रीमदनन्तशयनक्षेत्रमाहात्म्यम्।

<MISSING_FIG href="../books_images/U-IMG-1723994464Screenshot2024-08-18205015.png"/>

प्रथमोऽध्यायः।

अनन्तभोगपर्यङ्के शयानं क्षीरसागरे।  
नौमि सुन्दरराजं तं श्रीवराहतनुं हरिम्॥१॥

सुपुण्ये नैमिशारण्ये मुनयः शौनकादयः।  
सत्रं समासत समाः सहस्रं हरितुष्टये॥२॥

प्रातःसवनहोमान्ते कदाचिच्छौनकादयः।  
सत्कृतं सूतमासीनं पप्रच्छुरिदमुत्सुकाः॥३॥

मुनय ऊचुः—

व्यासशिष्य महाप्राज्ञ सर्वशास्त्रार्थकोविद।  
शुश्रूषतामुत्सुकानामेतदाख्याहि नः शुभम्॥४॥

अनन्तशयनं नाम दक्षिणाम्बुनिधेस्तटे।  
यत्र शेते स्वयं विष्णुर्दर्शनान्मुक्तिदो नृणाम्॥५॥

अनन्तभोगपर्यङ्के श्रीभूमिभ्यां निषेवितः।  
इत्युक्तं तु त्वया पूर्वं ब्रह्माण्डाख्यानविस्तरे॥६॥

पृच्छामोऽद्य हि तच्छ्रोतुं महत् कौतूहलं च नः।  
क्षीराब्धिशयनोऽनन्तः कुतोऽत्राविरभूद्धरिः॥७॥

कस्य प्रसन्नो भगवान् कस्मादत्रागतः स्वयम्।  
एतदन्यच्चनो ब्रूहि त्रिरतराद् रोमहर्षण॥८॥

इति पृष्टस्तदा सूतः स्मृत्वानन्तासनं हरिम्।  
पुलकाङ्कितसर्वाङ्गः सन्तोषाद गद्गदाक्षरः॥९॥

प्राहेदंभक्तिभरितो वैभवं शेषशायिनः।

श्रीसूत उवाच

शृण्वन्तु मुनयः सर्वे माहात्म्यं शार्ङ्गधन्वनः॥१०॥

भोगिभोगशयोऽनन्तः सन्निधत्तेऽम्बुधेस्तटे।  
अनन्तशयनं नाम क्षेत्रं तन्मुक्तिदायकम्॥११॥

तदेव नारसिंहाख्यं पुण्यक्षेत्रं कृतेयुगे।  
प्रागुदक्प्रवणेतस्मादादिकेशवसंज्ञितम्॥१२॥

क्षेत्रमाद्यं महापुण्यमाद्यनन्ताभिधं च तत्।  
एतत् क्षेत्रं महापुण्यं स्मरणान्मुक्तिदं नृणाम्॥१३॥

अनेकतीर्थसंयुक्तं जनम्थाने वसन् खरः।  
रणे रामेण निहतो मुनीनां त्राणकारणात्॥१४॥

साक्षाद् गङ्गैव यत्रास्ते भालारूपेण केशवे।  
महेन्द्राद्रेश्चमलयादष्टयोजनदूरतः॥१५॥

रामक्षेत्रे महापुण्यं योजनद्वयसम्मितम्।  
अनन्तशयनक्षेत्रं सर्वपापहरं परम्॥१६॥

यत्रागत्य हरिः शेते शेषभोगेऽम्बुधेस्तटे।  
आनर्ते द्वारकाख्येतु पुरे श्रीकृष्णनिर्मिते॥१७॥

सर्वे निवासं तत्रैव चक्रुर्युक्तास्तपोधनाः।  
पिण्डारकात् कुरुक्षेत्राच्छ्रीशैलाद् वेङ्कटाचलात्॥१८॥

सालग्रामाच्च गङ्गाया गोदावर्याश्चयामुनात्।  
समागताः समभ्येत्य निवसन्ति महर्षयः॥१९॥

श्रीकृष्णसेवानिरताः सर्वक्षेत्रोत्तमोत्तमे।  
तेषां मध्ये महातेजा दिवाकरसमप्रभः॥२०॥

यतिर्दिवाकराख्योऽभूत् सर्वकामेषु निःस्पृहः।  
विरक्तस्तौलवो योगी हरिं क्षीराब्धिशायिनम्॥२१॥

द्रष्टुमभ्यर्चयेद् विष्णुं मुक्तिकामो जितेन्द्रियः।  
स एवमर्चितोनित्यं भक्त्या चोपशमेन च॥२२॥

सन्तुष्टो भगवान् विष्णुस्तस्य प्रादुरभूत् पुरः।  
सर्वलक्षणसम्पन्नः कोमलाङ्गोऽतिसुन्दरः॥२३॥

मधुरः कलमापी च स्मितवक्त्रोऽब्जलोचनः।  
इन्दीवरश्यामलाङ्गः कुन्ददन्तः सुनासिकः॥२४॥

षडुन्नतः पञ्चरक्तो मधुराधरशोभितः।  
द्विवर्षबालसदृशो ददृशे पुरुषो यतेः॥२५॥

तं दृष्ट्वालौकिकं बालं लावण्यवरुणालयम्।  
सर्वसङ्गविरक्तोऽपि तत्संगतिसमुत्सुकः॥२६॥

आलिङ्गन्निव बाहुभ्यां चुम्बन्निव मुखाम्बुजम्।  
तं बालं सहसादाय स्वाङ्गमारोपयन्निव॥२७॥

तातेत एहीत्याहैनं का ते माता च कः पिता।  
कुतः समागतोऽसि त्वं वदैतन्मधुराक्षरम्॥२८॥

तव वागमृतं पातुं बाल मे सत्वरं मनः।  
इत्युक्तः प्राह बालोऽपि दयया भावशोधकः॥२९॥

न जाने जननीं वापि जनकं वापि सुव्रत।  
त्वं मां लालय भद्रं ते लालनीयं सुतं यथा॥३०॥

बाला हि बहुमत्यैव तुप्यन्ति निवसन्ति च।  
अवमत्या हि कुप्यन्ति प्रद्रवन्ति ततः परम्॥३१॥

वयं तु बहुमानार्हानावमान्याः कदाचन।  
किं वा किं वा करोम्यत्र हठाद् बालोऽतिचञ्चलः॥३२॥

साध्वसाध्वपि वा कृत्यं न स्याद् बहुमतिच्युतिः।  
न चैवावमतिः कार्या त्वया लालयता च माम्॥३३॥

यदा मामवमन्ता त्वं तदान्यत्र व्रजे ध्रुवम्।  
न चावमानं क्षमते बालःकुत्रापि वेत्सि तत्॥३४॥

तस्माल्लालय मां योगिन्नित्युक्त्वा विरराम सः।  
ततो दिवाकरयतिः श्रुत्वा तद् बालभाषितम्॥३५॥

कलाक्षरं वागमृतं पिबन् श्रोत्रद्वयेन सः।  
निर्वृतिं परमां लेभे सुधातृप्त इवामरः॥३६॥

तं लालयामास यतिर्मुदैव  
तद्दर्शनस्पर्शनभाषणादिभिः।  
ध्यायन् सदा तं हृदयेऽर्चनेऽपि  
काले च योगे च तमेव दध्यौ॥३७॥

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**प्रथमोऽध्यायः।**

\_\_\_\_\_\_\_\_\_\_\_

**अथ द्वितीयोऽध्यायः।**

श्रीसूत उवाच—

पार्वत्याश्च महेशस्यसमुद्वाहमहोत्सवम्।  
द्रष्टुं समागताः सर्वे लोका गौरीगुरुं गिरिम्॥१॥

ततो भारेण महता भूमिर्निम्नोन्नताभवत्।  
सुरान् शरणमापुस्ते लोकाः पातभयार्दिताः॥२॥

सुरास्ते चाविदित्वा तु लोकसन्त्राणकारणम्।  
त्वष्टारं पुरतो दृष्ट्वा तमूचुश्चिन्तयान्विताः॥३॥

चित्रकर्ममहाप्राज्ञ नानाशिल्पविशारद।  
कथमत्र विधास्यामो लोकसन्त्राणमद्य वै॥४॥

कथं पृथ्वी समा भूयान्निम्नोन्नतविवर्जिता।  
एतद्भारसमं वस्तु किमत्र स्याद् वदाधुना॥५॥

त्वया नाविदितं किश्चित् त्रिषु लोकेषु विद्यते।  
क्षिप्रं तद्ब्रूहि धर्मज्ञ लोकसन्त्राणकारणम्॥६॥

इत्युक्तो विश्वकर्माह तुलाज्ञानी रहः सुरान्।  
आस्तेऽगस्त्यस्तपोराशिर्मुनीन्द्रः कुम्भसम्भवः॥७॥

वातापिर्भक्षितो येन सर्वसज्जनघातुकः।  
येन पीतो महाम्भोधिर्लक्षयोजनविस्तृतः॥८॥

अल्पाकृतिरपि श्रीमान् वेदभारसमन्वितः।  
तं दक्षिणाम्बुधेस्तीरे वस्तुं मलयपर्वते॥९॥

नियोजयत सर्वेऽपि महादेवेन विष्णुना।  
ततः समभरा भूमिर्भवेल्लोकश्च निर्वृतः॥१०॥

इत्युक्तास्ते सुरा विष्णुं भगवन्तं बभाषिरे।  
भगवन् कुम्भजो योगी वस्तुं मलयपर्वते॥११॥

त्वया नियुज्यतां शीघ्रं लोकानां नान्यथा सुखम्।  
स तु ते शासनं स्वामिन् नोल्लङ्घयति ते प्रियः॥१२॥

इत्युक्तस्तैर्हरिः शम्भुर्मुनिमाहूय सादरम्।  
उवाच कुम्भजं विष्णुर्मलयं याहि भो द्रुतम्॥१३॥

सर्वलोकोपकाराय तदेवमम तोषणम्।  
इत्युवाच हरिस्तं वैमहादेवश्चतं मुनिम्॥१४॥

उवाच त्वं प्रयाहीति मलयं भूधरोत्तमम्।  
ततो भूः समभारा स्याल्लोकाः सर्वे चनिर्भयाः॥१५॥

तदेव हि तपः श्रेष्ठं तदेव हरितोषणम्।  
तत्रैव युञ्जतो योगं ताम्रपर्ण्यास्तटे शुभे॥१६॥

अघमर्षणरूपोऽसौ हरिः प्रादुर्भवेच्च ते।  
त्रिकूटाद्रिर्महेन्द्राद्रिर्मलयश्च कुलाचलः॥१७॥

त्वसङ्गतास्तपस्यन्ति ताम्रपर्णी सरिद्वरा।  
स्नास्यतां मुक्तिदानाय हरिसन्दर्शनेच्छया॥१८॥

तेषामभीष्टदानार्थं तव लोकोपकारिणः।  
प्रादुर्भवति पद्माक्षः पद्मनाभोऽम्बुधेस्तटे॥१९॥

ततो लोकोपकाराय व्रज त्वं मलयाचलम्।  
इत्युक्तः कुम्भजः खिन्नः प्राहेशं करुणानिधिम्॥२०॥

अर्धनारीशरीरोऽपि गौरीमुद्वहसेऽद्भुतम्।  
सन्तन्वन् नयनानन्दं जनानां पश्यतां प्रभो॥२१॥

देवानामभयार्थाय गौरीमुद्वाह्य शोभसे।  
त्वां द्रष्टुं परमानन्दमन्दिरं सुन्दराकृतिम्॥२२॥

कल्याणसमयार्हाग्र्यरूपभूषणराजितम्।  
गौर्या सह समासीनमासने लोकवन्दितम्॥२३॥

समागतोऽहं देवेश कृतार्थोऽस्मि ततः प्रभो।  
भक्ताभीष्टद मद्वाञ्छां न विहन्तुं त्वमर्हसि॥२४॥

नमो नमस्ते गौरीश करुणाकर शङ्कर।  
विडम्बयसि मां कस्मादल्पकं त्वत्परायणम्॥२५॥

महाभारसमत्वं मे कथं स्यात् तद् ब्रवीहि मे।  
इत्युक्तः प्रहसन्नाह महादेवस्तपोनिधिम्॥२६॥

**जानेऽहं त्वां महाभाग वेदराशिं तपोनिधिम्।  
त्वष्टा च त्वां विजानाति तुलाशिल्पविचक्षणः॥२७॥**

**ततो गच्छ महाभाग मलयाद्रिमितो द्रुतम्।  
कल्याणवेषघोषाढ्यंमां तु त्वं तत्र पश्यसि॥२८॥**

**मा विलम्बस्वयोगीन्द्र लोकस्यास्तु द्रुतं सुखम्।  
इत्युक्तः सूचकं ज्ञात्वा त्वष्टारमशपन्मुनिः॥२९॥**

**सर्वशिल्पाधिकोऽपि त्वं सूचनाद् गर्हितो भव।  
रिक्तो लोकैरमान्यश्च लोकेऽस्मिन् भव सान्वयः॥३०॥**

**इति शप्तस्तदा त्वष्टा शशापैनमपि द्विजम्।  
वृथा शपसि मां यस्मान्निरागसमपि द्विज॥३१॥**

**याच्ञापरत्वं दारिद्र्यं त्वां च त्वत्कुलजानपि।  
सर्वदा संस्पृशेदेव त्वामन्येतु त्वदीरितम्॥३२॥**

**इति शप्त्वाभवत् तूष्णीं ज्ञात्वा भाव्यं च तन्मुनिः।  
ययौ सद्यः स विन्ध्याद्रिं सूर्यमार्गनिरोधकम्॥३३॥**

**महोन्नतं वर्धमानं स्वपादानतमीक्ष्य सः।  
करेणालम्ब्य तं शैलं प्रीणयन् स गिरा मुनिः॥३४॥**

**औन्नत्यं मुञ्च भद्रं ते समस्त्वं शोभसे भुवि।  
मदागमनपर्यन्तमेवं वर्तस्व भूधर॥३५॥**

इत्युक्त्वा स ययौ योगी मलयं पर्वतोत्तमम्।  
तत्रासीनः समभरां विधायाशु वसुन्धराम्॥३६॥

तपस्तेपेऽत्र सुमहद् द्रष्टुं क्षीराब्धिशायिनम्।  
महेन्द्रेण त्रिकूटेन मलयाख्येन चाद्रिणा॥३७॥

ताम्रपर्ण्या महानद्या सहैव विनयान्वितः।  
तेषां प्रसन्नो भगवानाविर्भावोन्मुखस्तदा॥३८॥

बालरूपो हरिः श्रीमान् दिवाकरसुलालितः।  
बाल्योचितानि स्वैरेण प्रीतिदानि यतेः सदा॥३९॥

नानाविधानि कर्माणि कुर्वन्नास्तेऽतिमानितः।  
कदाचित् तस्य पुरतो देवार्चासमये हरिः॥४०॥

सालग्रामं समादाय हस्तेनास्ये निरक्षिपत्।  
तद् दृष्ट्वा विह्वलो योगी वारयन् वामहस्ततः॥४१॥

भर्त्सयामास चाक्रोशन शोचन् निन्दन् स्मयन् हसन्  
यदैवं वर्तते योगी तदा बालोऽवमानितः॥४२॥

दिवाकरमुवाचेदं मोहयन् भगवान् हरिः।  
ऋषिश्रेष्ठ यतस्त्वं मामवमंस्थाः सुकोपितः॥४३॥

इतःपरं मया तस्मान्नोषितव्यमिहाश्रमे।  
द्रष्टा च परतो मां त्वमनन्ताख्ये महावने॥४४॥

इत्युक्त्वा भीतवत् तस्मादपाक्रामत् पराङ्मुखः।  
दिवाकरयतिर्दृष्ट्वाबालं तमवमानितम्॥४५॥

पश्चात्तप्तस्तद्विरहमसहन् पृष्ठतोऽन्वगात्।  
देवार्चनादिकं सर्वं परित्यज्यातिकातरः॥४६॥

तात मा याहि मा याहि मामीशस्वैकदार्भक।  
यदि गच्छसि मां त्यक्त्वा न तिष्ठन्ति ममासवः॥४७॥

त्वं मे प्राणा धनं च त्वं तपो मे त्वं हि देवता।  
सर्वस्वं मे भवांस्तात कथं त्वद्विरहं सहे॥४८॥

सालग्रामान् यथेष्टं त्वमन्यान् गृह्णीष्व मत्पुरः।  
दास्याम्यहं तव प्रीत्या वितरास्ये क्षिपाथवा॥४९॥

मामालोकय पश्चात् ते व्रजन्तं शोकविह्वलम्।  
आप्यायय सुधाधारामधुरैः कलभाषणैः॥५०॥

तिष्ठ तिष्ठ क्षणं बाल मा याह्यायाहि मां भवान्।  
अहं वा त्वां समेष्यामि सुजातौ ते पदौ भृशम्॥५१॥

रक्तौ पुनश्चातिरक्तौ दृष्ट्वैवाहं कथं सहे।  
शनैर्वा सुकुमाराङ्ग गच्छ मा धावताद् भवान्॥५२॥

इत्यर्थयन् स तं बालं द्रुतमन्वगमद्धरिम्।  
हस्तप्राप्तमिवेशं तं मन्यते यतिपुङ्गवः॥५३॥

**ग्रहीतुमिच्छति स तं मुनिचित्ताद्यगोचरम्।  
एवं यत्यनुयातोऽसौ देवो दूरपथं गतः॥५४॥**

**प्रविशन् खेटपल्ल्यादिश्रेणीग्रामव्रजाकरान्।  
वनानि चाप्यतिक्रम्य तूर्णं वेलावनं गतः॥५५॥**

**योजनत्रयमात्रेण दक्षिणाम्बुनिधेस्तटे।  
वृक्षमेकं सुसंवृद्धं योजनत्रयमुच्छ्रितम्॥५६॥**

**दृष्ट्वा महान्तं बालोऽसौ देवदेवः कृपानिधिः।  
अनुग्रहीतुं लोकांश्राप्यगस्त्यमलयादिमान्॥५७॥**

**अनुगृह्णन् यतीन्द्रं तमनुरक्तं दिवाकरम्।  
प्राविशत् तस्य वृक्षस्य कोटरं पश्यतो मुनेः॥५८॥**

**ततः ससम्भ्रमो वेगादनुयातो यतिस्तदा।  
स वृक्षोऽप्यपतद् वेगात् तद्भारमसहन् द्रुतम्॥५९॥**

**योजनत्रयमाक्रम्य निवाते विस्मयप्रदाः।**

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**द्वितीयोऽध्यायः।**

**अथ तृतीयोऽध्यायः**

ततो दिवाकरो योगी बालान्वेषणतत्परः।  
तूर्णमभ्यागतो भूमौ पतितं भूरुहं तदा॥१॥

अपश्यमानस्तं तत्र बालकं व्याकुलो भृशम्।  
कोटरेऽप्यनुसंविश्य तमपश्यन् भयातुरः॥२॥

आसमुद्रमुपाधावद् यावत् स पतितस्तरुः।  
तत्रापि तमपश्यन् वै शोकमोहार्दितो यतिः॥३॥

ध्यायन्नेव स तं बालं सुकुमारं कुमारकम्।  
वेपमानोऽश्रुपूर्णाक्षो विललाप स चिन्तयन्॥४॥

प्रिय बाल कुतोऽसि त्वं सुकुमाराङ्ग सुन्दर।  
भवानेव मम प्रेष्ठस्त्वदायत्तं हि जीवितम्॥५॥

त्वामदृष्ट्वा न जीवामि क्षणमप्यत्र पुत्रक।  
कुत्र लीनोऽसि मां पश्य त्वय्येव सततं रतम्॥६॥

नाहं त्वत्सदृशं बालं पश्यामि न शृणोमि च।  
बालाकृतिस्त्वं कृष्णोऽजः किमनन्तशयो हरिः॥७॥

नूनं स भगवानेव मदनुग्रहतत्परः।  
प्रादुरासीन्मत्पुरतो मन्नेत्रानन्ददो विधुः॥८॥

न कस्यापीदृशं रूपं लोकेऽस्मिन् बालकस्य हि।  
स्वयमेव प्रसन्नस्त्वं कुतश्चान्तर्दधे भवान्॥९॥

त्वामदृष्ट्वान जीवामि त्वच्चित्तत्त्वत्परायणः।  
आगच्छ कोटरमुखाद् वृक्षं निर्भिद्य वा भवान्॥१०॥

न जाने त्वामत्र बालं वृक्षेऽस्मिन् कुत्र तिष्ठसि।  
भूरुहो भूरिपुण्याढ्योनूनं त्वद्वासगोचरः॥११॥

पापिनामहमेवाग्र्यो यन्मां त्यक्त्वाविशग्तरुम्।  
यद्यहं तरुजन्मा स्यां व्रजाम्यद्य कृतार्थताम्॥१२॥

भवद्दर्शनमात्रेण मुक्त्येवानन्दनिर्भरः।  
नूनं त्वद्रूप एवायं वृक्षराजो महोन्नतः॥१३॥

एकीभूतो यतोऽत्र त्वं शेषे श्रान्त इवाध्वनि।  
नूनं त्वमेव भगवाननुगृह्णीष्व मां विभो॥१४॥

दर्शयस्व महाबाहो त्वदीयं रूपमद्भुतम्।  
याद त्वां नेह पश्यामि प्राणा गच्छान्त हि क्षणात्॥

इत्युक्त्वा स यतिर्मौनी मीलिताक्षोऽश्रुलोचनः।  
दध्यौ तमेव मनसा हरिं क्षीराब्धिशायिनम्॥१६॥

ततः प्रादुरभूद् देवस्तरुरेव हरिः स्वयम्।  
त्रियोजनोच्छ्रिताकारः शयानः शङ्खचक्रधृत्॥१७॥

वेलावने मत्स्यतीर्थे सकिरीटं शिरोऽस्य हि।  
चक्रतीर्थे शङ्खतीर्थे स्थितौ बाहू हरेस्तदा॥१८॥

वाराहे पद्मतीर्थे च पादतीर्थेऽस्य पश्चिमे।  
उदरं मध्यतो नाभिपङ्कजं चोरुयुग्मकम्॥१९॥

वामदक्षिणपादौ द्वावधर्मे धर्म एव च।  
एवं विस्तृतदेहोऽसौ वृक्ष एवाकृतिर्हरेः॥२०॥

अनन्तशयनस्यास्य पद्मनाभस्य शार्ङ्गिणः।  
तेजोरूपं दारुमयं यतेः प्रादुरभूत् पुरः॥२१॥

दृष्ट्वा तेजोमयं दिव्यं हरे रूपं महाद्भुतम्।  
उन्मील्य लोचनेऽपश्यत् पद्मनाभं दयानिधिम्॥२२॥

सहस्रादित्यसङ्काशं पद्मपत्रारुणेक्षणम्।  
शयानं भोगिपर्यङ्के श्रीवत्साङ्कं चतुर्भुजम्॥२३॥

मलयश्च महेन्द्राद्रिस्त्रिकूटः पर्वतोत्तमः।  
अगस्त्यस्ताम्रपर्णी च सर्वे तं ददृशुस्तदा॥२४॥

वरदं सुस्मितं शान्तं सर्वावयवसुन्दरम्।  
रक्तपादतलं श्रीमद्रक्तोत्पलमृदूज्ज्वलम्॥२५॥

ध्वजवज्राङ्कुशाम्भोजरेखालक्ष्मसुलक्षितम्।  
भवाब्धिपोतं योगीन्द्रहृदम्बुजसुवासिनम्॥२६॥

रमाकोमलहस्ताब्जलालितं पद्मजार्चितम्।  
लसन्नखमणिश्रेणिभासिताङ्गुलिराजितम्॥२७॥

सुगूढगुल्फप्रपदं शिञ्जन्मञ्जीररञ्जितम्।  
क्रमवृत्तातिललितजङ्घातूणीरशोभितम्॥२८॥

सुजानुचक्रसंशोभिहस्तिहस्तोरुरञ्जितम्।  
कनत्कनकसंराजद्धनपीताम्बरावृतम्॥२९॥

किङ्किणीगणसन्नद्धकाञ्चीदामविराजितम्।  
नाभीसरोऽतिगम्भीरं लोकपद्माकरं शुभम्॥३०॥

यत्र जातश्चतुर्वक्त्रस्तत्रस्थस्तं निषेवते।  
नारदस्तुम्बुरुः सिद्धा गन्धर्वा लोकपालकाः॥३१॥

देवास्तमभितः सन्ति तत्सेवालसितान्तराः।  
उदरं चाखिलजगत्संश्रयं परमेशितुः॥३२॥

त्रिवलीशोभितं पीनं दर्शनीयं च सुन्दरम्।  
लक्ष्मीनिवासहृदयं श्रीवत्सशुभलक्षणम्॥३३॥

वलयाङ्गसंवीतमुत्तुङ्गभुजशोभितम्।  
अहोरात्रात्मपार्श्वं तं चतुर्बाहुविराजितम्॥३४॥

शङ्खचक्राङ्कितं बाहुमेकं कृत्वोपबर्हणम्।  
प्रसार्य जानुपर्यन्तमेकहस्तं सुकोमलम्॥३५॥

**कम्बुकण्ठं राजयन्तं मणिराजं च कौस्तुभम्।  
बिम्बाधरप्रभारक्तकुन्ददन्तौघविद्रुमम्॥३६॥**

**कपोलदर्पणोद्भासि सुनासमतिसुन्दरम्।  
मन्दहासानन्दितहृन्मन्दिरं सुन्दरं सताम्॥३७॥**

**प्रोत्फुल्लपुण्डरीकाक्षवीक्षिताब्जासनाननम्।  
करुणापूरितापाङ्गं सुललाटविराजितम्॥३८॥**

**कुन्तलभ्रमरावीतसुगन्धिमुखपङ्कजम्।  
नानामणिगणोद्भासिसुकिरीटविराजितम्॥३९॥**

**गुणार्णवं कोमलाङ्गं तरुणं सुन्दराकृतिम्।  
भोगिभोगे शयानं तं लोचनानन्ददायिनम्॥४०॥**

**सर्वे ते ददृशुर्देवं पद्मनाभं पुरातनम्।  
अनन्ताख्यं परं ब्रह्म सच्चिदानन्दविग्रहम्॥४१॥**

**ब्रह्मेशानादिभिर्देवैर्वन्दिताङ्घ्रिसरोरुहम्।  
दृष्ट्वादिवाकरो योगी पद्मनाभं पुरातनम्॥४२॥**

**सदाभिलषितं श्रीशं श्रीवत्साङ्कं कृपानिधिम्।  
सम्भ्रमाविष्टहृदयो दण्डवत् पतितो भुवि॥४३॥**

पुलकाङ्कितसर्वाङ्गः पूर्णानन्दजलेक्षणः।  
वेपमानोभक्तिपूर्णः सत्वमालम्ब्यसादरम्॥४४॥

तुष्टावानन्तदेवेशं पद्मनाभं दयानिधिम्।

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**तृतीयोऽध्यायः।**

**अथ चतुर्थोऽध्यायः**

दिवाकर उवाच—

ॐ नमो वासुदेवाय पद्मनाभाय विष्णवे।  
प्रद्युम्नायानिरुद्धाय नमः सङ्कर्षणाय च॥१॥

सनकादिमहायोगिमनोगम्यायते नमः।  
ब्रह्मा त्वां न विजानाति सर्ववेदैःस्तुवन् सदा॥२॥

रमादेवाश्च देव्यश्चत्वां न विन्दन्ति भो विभो।  
यतो वाचो निवर्तन्ते अप्राप्यमनगा सह॥३॥

अनन्तं पद्मनाभेश कथं त्वांस्तौमि बालिशः।  
सर्वज्ञःसर्वकर्ता त्वं स्रष्टा पाता च नाशकृत्॥४॥

जगतोऽस्य जगन्नाथ जगदन्तस्थितो भवान्। \[ यान्\]॥

अम्भस्यपारे भुवनस्य मध्ये नाकस्य पृष्ठेमहतो मही-  
तदेवर्तं तदु सत्यमाहुस्तदेव ब्रह्म परमंकवीनाम्।  
यच्च किञ्चिज्जगत्यारमन्दृश्यत श्रूयतेऽपि वा॥६॥

अन्तर्बहिश्च तत् सर्वं व्याप्य नारायणः स्थितः।  
द्विपरार्धावसानेचब्रह्मणोऽन्तेऽवशिष्यसे॥७॥

अशेषनामाभगवन् त्वमेको रमया सह।  
वासुदेवो वा इदमत्र आसीन्नब्रह्मा न च शङ्करः॥८॥

दिवि वाय्वग्निसलिलेप्वाकाशेष्वोपधीषुच।  
वनस्पतिषु चन्द्रे च तारानक्षत्रमण्डले॥९॥

तथा सर्वेषु भूतेषु वसन्त तिल तिलवत्।  
सर्वान्तर्यामिणं देवं को विजानाति मादृशः॥१०॥

चेतोगम्योऽसि देवेश प्रत्यक्षान्ननुपानतः।  
सर्वनामानि भगवन् क्षराक्षरपरः पुमान्॥११॥

सहस्रशीर्षा पुरुषः सहस्राक्षः सहस्रपात्।  
सर्वं व्याप्यातिरिच्य त्वंवर्तस परमाद्भुतः॥१२॥

भूतं भव्यं भविष्यच्चजगत् त्वद्वशगं सदा।  
मुक्तिस्त्वं हि सर्वेषां ब्रह्मादीनां परा गतिः॥१३॥

एतावानेव महिमा तव ज्यायांस्ततोऽपि वा।  
भूमन् मान्याप्रमेयात्मन् को हि वर्णयितुं क्षमः॥१४॥

त्रिपादसि चतुष्पाच्च दिवि भूमौ सुरार्चित।  
विश्वं व्यतिक्रमस्त्वं हि साशना नशने अभि॥१५॥

त्वन्नाभिपङ्कजाज्जातो विराड् ब्रह्मा प्रजापतिः।  
सर्वजीवाश्रयो नाथः सर्वेषां च पितामहः॥१६॥

सर्वातिरिक्तो लोकानां स्रष्टा वृत्तिप्रदो महान्।  
सप्त सप्त च लोकान् स सृष्टवांस्त्वदनुग्रहात्॥१७॥

त्वां त्वत्प्रीत्यै यजन् ब्रह्मा वेदोक्तेनैव वर्त्मना।  
त्वदङ्गजातै राज्याद्यैर्हविर्भिश्चेध्मपूर्वकैः॥१८॥

यज्ञं त्वामयजद् देवं पुरुषं पुरुषोत्तमम्।  
तेन सृष्टास्ततो देवाः साध्याश्च ऋषयश्च ये॥१९॥

त्वां यजन्ति सदा तृप्तं यज्ञभोक्त्तारमव्ययम्।  
तस्माद् यज्ञाच्च पशवो ग्राम्यारण्याश्च जज्ञिरे॥२०॥

त्वत्तो यज्ञात् तदाभूवन् ऋग्यजुःसामपूर्वगाः।  
अनुष्टुबादिच्छन्दांसि द्विशफाश्चैकतःशफाः॥२१॥

अश्वगोऽजाविकाद्याश्चाप्येकतोभयतोदतः।  
यज्ञस्य पुरुषस्यास्य मुखाद्वै ब्राह्मणोऽजनि॥२२॥

**बाह्वोरजनि राजन्य ऊर्वोर्वैश्योऽभवत् तदा।  
बोधनावनवार्तार्थं पद्भ्यां शूद्रो व्यजायत॥२३॥**

**शुश्रूषार्थंत्रिवर्णानां मनसोऽस्य हि चन्द्रमाः।  
सूर्यो वै चक्षुषो जातः प्रकाशानन्ददो भुवि॥२४॥**

**इन्द्राग्नीचास्य मुखतो लोकत्राणपरायणो।  
यस्य प्राणादभूद् वायुः सर्वचेष्टाप्रदः सदा॥२५॥**

**नाभ्या आसीदन्तरिक्षं शीर्ष्णोद्यौः समवर्तत।  
पद्भ्यां भूमिर्दिशः श्रोत्रात् तथा लोकानकल्पयत्॥२६॥**

**यज्ञसृष्टेन हविषा यज्ञं त्वामयजन् सुराः।  
तान्येवासंश्चधर्माणि प्रथमानि नृणामिह॥२७॥**

**इष्ट्वायज्ञं ततो मुक्तिमापुरस्ते यत्र सन्ति हि।  
पूर्वमुक्तास्तथा देवाः साध्याः संपाधका हरेः॥२८॥**

**श्रीश्च भूमिश्च पत्न्यौ ते विष्णोरते परमं पदम्।  
सूरयः परिपश्यन्ति ब्रह्माद्यास्त्वत्कृपावशात्॥२९॥**

**भीषास्माद् वातः पवते भीषोदेति सूर्यः।  
भीषास्मादग्निश्चेन्द्रश्च मृत्युर्धावति पञ्चमः॥३०॥**

**न जाने महिमानं ते त्वामहं स्तोमि वा कथम्।  
त्वद्दर्शनात् कृतार्थोऽस्मि मामव प्रभवाप्ययात्॥३१॥**

त्वत्पादसेवानिंरतं सदा मां कुरु माधव।  
मा मां शोधय विश्वात्मन् संसारभयविह्वलम्॥३२॥

इति स्तुत्वायतित्तूष्णीमास्ते गद्गदभाषणः।

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**चतुर्थोऽध्यायः।**

**अथ पञ्चमोऽध्यायः**

श्रीसूत उवाच

तत्रागस्त्यो महायोगी सर्ववेदविदां वरः।  
दृष्ट्वानन्तं पद्मनाभं शयानमपराजितम्॥१॥

अपरोक्षीकृतं सद्यः स्वतपःफलरूपिणम्।  
कृतकृत्योमुदापूर्णमानसः पुलकाङ्कितः॥२॥

नत्वा नत्वा पुनर्देवं तुष्टावानन्तशायिनम्।

अगस्त्य उवाच—

ॐ नमो भगवते वासुदेवाय परमात्मने॥३॥

क्षीराब्धिशयानन्त पद्मनाभ नमोऽस्तु ते।  
रजांसि गमयेद् भूमेर्यःको वापि पुमान् भुवि॥४॥

न ते गुणांश्चवीर्याणि कर्माणि गणयेन्ननुं।  
एकं ब्रह्माद्वितीयं त्वं समाधिकविवर्जितः॥५॥

नह नाना भिदा वास्ति गुणरूपादिभिः क्वचित्।  
सत्यं ज्ञानमनन्तं ब्रह्म त्वं सम्पूर्णगुणत्वतः॥६॥

त्वमेव सर्वं देवेश सर्वमाप्नोषिवै यतः।  
ब्रह्मादिजीवसङ्घानां चेष्टको वृत्तिदःसदा॥७॥

मुक्तिदः सात्त्विकानां त्वं राजसानां च बन्धकृत्।  
तामिस्रादिप्रदस्त्वं हि तामसानां नृणां ध्रुवम्॥८॥

सर्वदा सत्यकामस्त्वं सत्यसङ्कल्प एव च।  
ब्रह्म त्वां ये विदन्तीशप्राप्नुवन्ति पदंहि ते॥९॥

आनन्दं ब्रह्मणो विद्वान् न बिभेति कुतश्चन।  
हृद्गुहानिष्ठितंवेद यो विष्णुं सर्वचेष्टकम्॥१०॥

स वै ज्ञानात्मना तेन विष्णुना सुखमश्नुते॥

यदापश्यः पश्यत रुक्मवर्णं  
कर्तारमीशं पुरुषं ब्रह्मयोनिम्  
तदा विद्वान् पुण्यपाप विधूय  
निरञ्जनः परमं साम्यमुपैति॥११॥

भिद्यते हृदयग्रन्थिश्छिद्यन्ते सर्वसंशयाः॥१२॥

क्षीयन्ते चास्य कर्माणि तस्मिन् दृष्टे परावरे।  
त्वद्दर्शनमभूद् देव दुर्लभं सर्वदेहिनाम्॥१३॥

न काङ्क्षेऽन्यदितो देव पद्मनाभ नमोऽस्तु ते।  
नमस्ते सुकुमाराय गुरवेब्रह्मणस्तथा॥१४॥

धर्मजाताय कृष्णाय नमो नारायणाय ते।  
हरयेकपिलायापि दत्तात्रेयाय योगिने॥१५॥

नमोऽस्तु जामदग्न्याय वेदव्यासाय ते नमः।  
नमो मत्स्याय कूर्माय स्त्रीरूपाय नमो नमः॥१६॥

नमोऽस्तु धन्वन्तरये देवतामृतदायिने।  
धेनवे वसवे तुभ्यं हंसाय गुरवे सताम्॥१७॥

नमः शुचिपदेतुभ्यं पृश्निगर्भाय ते नमः।  
नमोदारुकरूपाय यज्ञाय विभवे नमः॥१८॥

सत्यसेनाय हरये तापसायेभरक्षिणे।  
वैकुण्ठायाजितायापि वामनाय नमो नमः॥१९॥

सार्वभौम नमस्तुभ्यं वृषभाय नमो नमः।  
विष्वक्सेनाय ते धर्मसेतवे च नमोऽस्तु ते॥२०॥

सुधाम्ने बार्हतायापि बृहद्भानो नमोऽस्तु ते।  
नमो विश्वादिरूपाय नमस्ते बडबामुख॥२१॥

सर्ववर्णाभिधेयस्त्वं सर्ववेदोदितो भवान्।  
स्त्रीरूपश्चैव पुंरूपो बृहतीच्छन्दसेडितः॥२२॥

देशकालगुणैर्व्याप्तःपरिच्छेद्यो न वै भवान्।  
अव्यक्तश्चाप्रमेयस्त्वं गुणपूर्णश्च निर्गुणः॥२३॥

अकर्ता सर्वकर्ता त्वमजो जातोऽसि चाच्युत।  
यस्य प्रसीदसि यदा यं वृणीषे स मुक्तिभाक्॥२४॥

वेदवेद्य रमाकान्त पद्मनाभ दयानिधे।  
प्रादुर्भूतोऽसि भगवन् करुणावरुणालय॥२५॥

न प्रार्थनीयं किञ्चिन्मे कृतार्थोऽहमतः परम्।  
न पारयेऽहं स्तोतुं त्वां वेदानधिगतं हरिम्॥२६॥

अनन्तपद्मनाभेश त्वद्भक्तिः शाश्वती मम।  
भवेन्मुकुन्द गोविन्द जिह्वा त्वन्नामगोचरः॥२७॥

त्वत्कथायां श्रुतिः सद्भिः सङ्गो मे सर्वदा भवेत्।  
अलमेतावता स्वामिन् पद्मनाभ प्रसीद मे॥२८॥

इत्युक्त्वानन्दबाष्पौघसंरुद्धनयनाम्बुजः।  
ससम्भ्रमो गद्गदवाक् तूष्णीमास्ते स्म कुम्भजः॥२९॥

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**पञ्चमोऽध्यायः।**

**अथ षष्ठोऽध्यायः।**

**श्रीसूत उवाच—**

**अथ देवं दयासिन्धुं प्रादुर्भूतं पुरो हरिम्।  
कुलाचलेन्द्रो मलयस्तुष्टाव मधुसूदनम्॥१॥**

**मलय उवाच—**

**नमोऽस्तु पद्मनाभाय सात्त्वताम्पतये नमः।  
सृष्ट्वा चराचरं विश्वं तद्गतो दारुवह्निवत्॥२॥**

**चराचरात्मा भगवन् परितस्त्वं परा गतिः।  
अश्वत्थस्त्वं हि वृक्षाणामद्रीणां काञ्चनाचलः॥३॥**

**सन्ति हि त्वयि सर्वाणि त्वं च सर्वत्र वर्तसे।  
जगज्जडात्मकं देव त्वां विना चेष्टते कथम्॥४॥**

**ब्रह्माण्डं च त्वदन्तस्थमभिवृद्धं कथं भवेत्।  
त्वमेव देहिनां देहे चेष्टकः परिणामकृत्॥५॥**

**स्मृतिश्चैवावृतिर्ज्ञानं त्वत्तो जीवगणस्य हि।  
जडानां चेतनानां च भिन्नानां च पृथक् पृथक्॥६॥**

चेष्टको वृत्तिदश्चापि क्षराक्षरपरो भवान्।  
कथं त्वां स्तौमि देवेश स्थावरोऽहं जडाकृतिः॥७॥

पश्यामि त्वां पद्मनाभ दयया ते दयानिधे।  
स्थावरेषु च ते दृष्टिर्बन्धमोक्षप्रदा सदा॥८॥

अनन्ताद्य कृतार्थोऽस्मि दययेक्षस्व मां प्रभो।  
इत्युक्त्वा मलयस्तूष्णीमास्तेऽनन्तस्य सन्निधौ॥९॥

महेन्द्राद्रिस्तथास्तौषीद् भोगिभोगशयं हरिम्।

महेन्द्र उवाच—

नमोऽनन्ताय देवाय नागाधिपतये नमः॥१०॥

सर्वलोकाधिपतये सर्वशब्दोदिताय च।  
सर्वक्षेत्रनिवासाय श्रीनिवासाय विष्णवे॥११॥

नृसिंहायाप्रमेयाय वेदाद्रिनिलयाय च।  
वामनाय च रामाय जामदग्न्याय ते नमः॥१२॥

चित्रकूटविहाराय रामचन्द्राय ते नमः।  
हिमाद्रिकृतवासाय वेदव्यासाय ते नमः॥१३॥

नमस्ते शिपिविष्टाय चलायाप्यचलाय च।  
सालग्रामादिरूपाय कोलाचलविहारिणे॥१४॥

**अहोबिलाचलपते सर्वेश्वर महाबल।  
समुद्रशयनानन्त घटिकाद्रिकृतालय॥१५॥**

**सर्वेश पद्मनाभाद्य स्तोतुं त्वां शक्नुयां कथम्।  
न वेदविन्न च ज्ञानी जडप्रायोऽस्म्यचेतनः॥१६॥**

**प्रादुर्भूतो भवानद्य जडेष्वपि च ते दया।  
कृतार्थोऽहमितोऽनन्तेत्युक्त्वा तूष्णीमभूद् गिरिः॥१७॥**

**त्रिकूटश्चापि तुष्टाव प्रादुर्भूतं मुदा हरिम्।**

**त्रिकूट उवाच—**

**नमोऽनन्ताय देवाय त्रिगुणातीतमूर्तये॥१८॥**

**श्रीभूदुर्गाधिपतये त्रिपदाय चतुष्पदे।  
त्रिगुणाय त्रिपृष्ठाय निस्त्रैगुण्यात्मने नमः॥१९॥**

**नमस्त्रियुगभूताय त्रयीमूर्ते नमोऽस्तु ते।  
नमस्त्रिपथगाजन्मस्थानपादसरोरुह॥२०॥**

**नमस्त्रिलोकपतये त्रिधाम्ने च नमो नमः।  
त्रिविधानां च जीवानां नमस्त्रिगतिदायिने॥२१॥**

**नमस्ते त्रिगुणस्रष्ट्रे त्रिसन्ध्याकालसेवित।  
नामत्रयोच्चारणतस्त्रिविधाघौघहारिणे॥२२॥**

अनन्तपद्मनाभाय नमस्तुभ्यं जनार्दन।  
त्वां स्तुवन्तः सदा वेदैर्ब्रह्माद्याः सर्वदेवताः॥२३॥

न पारयन्ति सर्वेश स्तुवे त्वां कथमल्पकः।  
प्रसीद भगवन् विष्णो त्राहि मामुद्धराच्युत॥२४॥

इत्युक्त्वा स त्रिकूटाद्रिस्तूष्णीमास्ते ससम्भ्रमः।  
अथास्तुवत् ताम्रपर्णी नदी देवोत्तमं हरिम्॥२५॥

भक्त्या परवशाङ्गी सा मयूरीवाम्बुदं कलम्।

ताम्रपर्ण्युवाच—

नमोऽस्त्वनन्ताय महाविभूतये  
श्रीमन्नृसिंहास्तु नमः पुनस्ते।  
नमोऽस्तु मत्स्याकृतये महात्मने  
नमोऽस्त्वकूपारगकूर्मरूपिणे॥२६॥

नमो वराहाय समुद्रचारिणे  
नमोऽस्तु ते क्षीरसमुद्रशायिने।  
आपस्त्वमेव द्रवरूपकस्त्वं  
त्वमेव चाद्भ्योभुवमुज्जहर्थ॥२७॥

त्वमेव चादावसृजो ह्यपो वै  
तास्वेव शेषे पुरुषोत्तमस्त्वम्।

नारायणोऽपां द्रवणे रसस्त्वं  
त्वं जीवनं जीवनिकायधामन्॥२८॥

यतोऽप्सु वीर्यं व्यसृजः पुरा त्वं  
तद्धैममण्डं तदभूत् ततो विधिः।  
संवत्सराख्यः ससृजे स सर्वं  
ततो हि ते पूरुष वीर्यमापः॥२९॥

कथं महापूरुषमद्भुतं त्वां  
स्तौम्यम्मयी च प्रमदातिमुग्धा।  
रमापते लालय मां मुकुन्द  
भक्तां परां त्वद्गतसर्वभावाम्॥३०॥

विलोकय त्वं करुणाकटाक्षै-  
र्भक्तेषु च स्नेहयुतैर्दयार्द्रैः।

इति स्तुत्वा सुमधुरं ताम्रपर्णी महानदी।  
तूष्णीमास्ते प्रेमभारसमाक्रान्तान्तरा तदा॥३१॥

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**षष्ठोऽध्यायः।**

**अथ सप्तमोऽध्यायः।**

**अथ प्रसन्नो भगवांस्तानाह करुणाकरः।  
तपसा ते प्रसन्नोऽहं स्तोत्रेणापि च कुम्भज॥१॥**

**सर्वलोकोपकर्ता त्वं विन्ध्यसंस्थापको महान्।  
विप्रघ्नश्चापि वातापिर्जीर्णितो हि त्वया मुने॥२॥**

**पीतोज्झितो महानब्धिर्लक्षयोजनविस्तृतः।  
पूर्ववत् स्थापिता लोकाः पतमाना महाम्बुधौ॥३॥**

**स्वे स्वे कर्मणि तिष्ठन्ति मदाज्ञामनुवर्तिनः।  
मया नियोजितस्त्वं हि वसस्यस्मिन् कुलाचले॥४॥**

**मदाराधनमेतद्धि यत् प्राणिपरितोषणम्।  
वसात्र लोकरक्षार्थमाकल्पान्तं गिराम्पते॥५॥**

**तवाभिमुख एवात्र शयानो निवसाम्यहम्।  
ततो मुक्तिं प्रदास्यामि कल्पान्ते तव कुम्भज॥६॥**

**इत्युक्त्वा तं मुनिं विष्णुर्मलयं च कुलाचलम्।  
मेघगम्भीरया वाचा प्राह प्रहसिताननः॥७॥**

**शृणु पर्वतराज त्वं कृतार्थोऽस्ति पुनर्भवान्।  
यतो मद्भक्तवर्येण सङ्गतो मुनिनामुना॥८॥**

**मुक्तिद्वारं सतां सङ्गो दुर्लभः प्राणिनामिह।  
तदाश्चयस्तद्वासाय वस त्वं मुक्त एव हि॥९॥**

**सद्भिस्तु सङ्गतिः क्वापि नावसीदति कर्हिचित्।  
तवाभिमुख एवाहं मोचये त्वां सहामुना॥१०॥**

**इत्युक्त्वा तं महेन्द्राद्रिंप्राह देवो दयानिधिः।  
महेन्द्राद्रे प्रसन्नोऽहं तवास्मि सततं भुवि॥११॥**

**अत्रावस त्वं मुक्तोऽसि ममात्रैव हि सन्निधौ।  
हनूमान् देवकार्यार्थं वानरैरङ्गदादिभिः॥१२॥**

**सहागत्य त्वयि स्थित्वा समुद्रं लङ्घयिष्यति।  
कृतकार्यस्ततो वेगात् पुनस्त्वामाप्य निर्वृतः॥१३॥**

**हरिभिः सह सङ्गत्य भविता रामतोषकः।  
तत्सङ्गतो भवांश्चैव कृतार्थो भविता ध्रुवम्॥१४॥**

**अहं च भार्गवो भूत्वा दुष्टक्षत्रं प्रणाशयन्।  
कश्यपाय महीं दत्वा त्वामाश्रित्य वसे त्वयि॥१५॥**

**आकल्पान्तं ततो धन्यस्त्वं ततो मुक्तिमेष्यसि।  
तवाभिमुख एवाहं वसाम्यत्राम्बुधेस्तटे॥१६॥**

**इत्युक्त्वा तं त्रिकूटाद्रिमुवाच मधुसूदनः।  
त्रिकूटाचलवर्येदं शृणुष्व वचनं मम॥१७॥**

त्वामावृत्य प्रवहति पुण्यगङ्गा पयस्विनीं।  
इन्द्रद्युम्नोऽगस्त्यशापान्मुच्यते त्वदुपासनात्॥१८॥

तावत् सोऽहं तदाद्रीश त्वामायास्ये हरिः स्वयम् \।  
ब्रह्मादयः समागत्य स्तुवन्ति त्वयि मां परम्॥१९॥

अनेन चापि रूपेण शयानस्त्वन्मुखो गिरे।  
कल्पान्ते मुक्तिदोऽहं ते नान्यथा मम भाषितम्॥२०॥

इत्युक्त्वा तं गिरिं देवस्ताम्रपर्णीमभाषत।  
ताम्रपर्णि महादेवि मलयाचलसम्भवे॥२१॥

मूले रत्नाकरा त्वं हि मध्ये ताम्रौघजन्मभूः।  
मुक्ताकरान्तेऽब्धिसङ्गे स्नातृृणामघहारिणी॥२२॥

अगस्त्यकुण्डिकाजाते ताम्रपर्णि शुचिव्रते।  
पदे पदे तीर्थमयी स्नातॄणामघनाशिनी॥२३॥

नृसिंहः पद्मनाभोऽहमघमर्षणदेवता।  
स्नानकाले त्वयि ध्यातस्तारयेऽहं भवार्णवात्॥२४॥

गङ्गैव त्वं दाक्षिणात्या सप्तयोजनचारिणी।  
आसप्तयोजनं चाहं त्वत्तीरे बहुधा वसे॥२५॥

त्रिकूटस्थो गजार्तिघ्नो महेन्द्रे भार्गवो महान्।  
कुरङ्गे चैव पञ्चात्मा तोदाद्रीशो वृषाकपिः॥२६॥

**आदिमूलस्तथा कृष्णो गोविन्दो विजयासनः।  
वैकुण्ठेशो भूमिपालो देवेशः पङ्कजेक्षणः॥२७॥**

**चोरनाट्यश्च निक्षेपवित्तश्चमकरादिकः।  
कर्णपाशाख्यनाथश्च त्वत्तीरे निवसाम्यहम्॥२८॥**

**ब्रह्मरुद्रमहेन्द्राद्यास्त्वत्तीरे मां स्तुवन्ति च।  
वसन्ति त्वन्मुखोऽहं च ह्याकल्पान्तं वसामि च॥२९॥**

**सर्वोपकारिणी त्वं च कल्पान्ते मुक्तिमेष्यसि।  
इत्युक्त्वानन्तदेवोऽसौ पद्मनाभो दयानिधिः॥३०॥**

**दिवाकरयतेर्देवो वरं दातुं मनो दधे।**

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**सप्तमोऽध्यायः।**

**अथ अष्टमोऽध्यायः।**

**श्रीभगवानुवाच —**

**दिवाकरयतीन्द्रार्य मद्भक्तेष्वग्रणीर्भवान्।  
तातवल्लालयन् ध्यायन् प्रत्यक्षीकृतवानसि॥१॥**

त्वमभीष्टं वृणीष्वाद्य दास्याम्यपि सुदुर्लभम्।  

तद्भक्तिलालनादिभ्यस्त्वद्वशो ह्यवशोऽप्यहम्॥२॥

इत्युक्तो देवदेवेन पद्मनाभेन विष्णुना।  
दिवाकरस्तौलवोऽसौ यतीन्द्रः प्राह तं मुदा॥३॥

अनन्तानन्तशयन पद्मनाभ सुरोत्तम।  
अणोरणीयान् महतो महीयानप्यहो भवान्॥४॥

त्वमासीः कोमलो बालो मन्मनःप्रीतिवर्धनः।  
स एवाद्य भवान् विष्णो महतोऽपि महानभूत्॥५॥

त्रियोजनोच्छ्रितं वृक्षं प्रविश्य विनिपात्य तम्।  
त्वां ध्यायतो मम पुरः प्रादुर्भूतो महाद्भुतः॥६॥

योजनत्रयमावृत्य स्वस्वरूपेण माधव।  
यथा त्वं वामनः पूर्वं प्राप्य वैरोचनेर्महीम्॥७॥

तदेव वर्धयन् रूपं महानासीरुरुक्रमः।  
वामदक्षिणपादाभ्यां लोकान् सप्त च सप्त च॥८॥

आक्रम्य त्रितयं पादं बलेः शिरसि निक्षिपन्।  
दयया तं सुतलगं कृत्वेन्द्रमपि वर्धयन्॥९॥

महद् रूपं समाश्रित्य तद्द्वारस्थो भवान् ननु।  
इन्द्रसंरक्षणार्थाय उपेन्द्रो वामनोऽभवत्॥१०॥

स्वर्गे विराजसे देव वामनो वामरूपवान्।  
जानेऽहं त्वां कथं देव मनोवाचामगोचरम्॥११॥

योजनत्रितयं व्याप्तं रूपमत्यद्भुतं हरे।  
कथं पश्यामि चक्षुर्भ्यांस्तौमि वाचार्चयामि वा॥१२॥

प्रसीद चानुगृह्णीष्व भक्तरक्षणदीक्षित।  
अनेन विग्रहेण त्वामर्चयामि चिरं हरे॥१३॥

नृणामर्चयतां भूमन् पश्यतां पादपल्लवम्।  
मुक्तिदो भव देवेश मनुष्यार्हाकृतिर्भव॥१४॥

क्व ते बाहू क्व चरणौ क्व शिरः क्व च ते मुखम्।  
कथं नरास्त्वां पश्यन्ति विश्वरूपं रमापतिम्॥१५॥

एतन्मे वाञ्छितं देव चिराभिलषितं हरे।  
नाहं त्वदर्चनादन्यत् परं मन्येऽत्र देहि तत्॥१६॥

इत्युक्तोऽनन्तदेवोऽथ प्रत्यभाषत तं यतिम्।  
तवाभिलषितं दास्ये मामर्चय तपोधन॥१७॥

नान्यद् वाञ्छन्ति मद्भक्ता ऋते मत्सेवनं मुने।  
अहं दर्शनमात्रेण मुक्तिदानाय वै नृणाम्॥१८॥

त्वयार्चितोऽनन्तभोगे शयानः सुलभो नृणाम्।  
भविष्यामि कलौ योगिन् ततोऽत्राहं त्वदर्चितः॥१९॥

वसाम्याकल्पमत्रैव दक्षिणाम्बुनिधेस्तटे।  
मनीषितं ममाप्येतच्चिरात् त्वद्वाञ्छितं मुने॥२०॥

कियत्प्रमाणं मद्रूपं तवेष्टं तादृशोऽस्म्यहम्।  
ब्रूहि न त्वादृशो मेऽस्ति प्रीतिकृद् भुवि साम्प्रतम्॥२१॥

इत्युक्तः स यतिः प्राह पद्मनाभं दयानिधिम्।  
हृष्यत्तनूरुहो भूत्वा प्रेमगद्गदया गिरा॥२२॥

प्रसीद देवदेवेश पुराण पुरुषोत्तम।  
यदि मामनुगृह्णीषे दयया तावकं विभो॥२३॥

अर्चनीयेन रूपेण नराणां सुन्दराकृतिः।  
विराजमानो विभवैः सर्वैर्देवैश्च सेवितः॥२४॥

मद्वेणुदण्डत्रितयमानमात्राकृतिर्भव।  
तदा त्वां सुलभं लोकाः पश्यन्त्यर्चन्ति सन्ततम्॥२५॥

स्तुवन्त्यायान्ति गायन्ति मुच्यन्ते ननु ते नराः।  
दयां कुरु प्रसीदेशेत्यर्थितो यतिना हरिः॥२६॥

ओमित्युक्त्वा तदा मानं विधेहीत्याह तं विभुः।  
ततो दिवाकरो योगी शिरसादृत्य सादरम्॥२७॥

स्ववेणुदण्डमानेन मानातीतममानयत्।  
यावत् त्रिदण्डविक्षेपः कृतो यतिवरेण हि॥२८॥

तावत् सङ्कुच्य तद्रूपं ददृशे तादृशाकृतिः।  
विमाने पावने रम्ये द्वारत्रयविराजिते॥२९॥

वेणोरन्ते पुरो द्वारं वेण्वन्ते मध्यमं तथा।  
ततो वेण्वन्तरे द्वारमन्तिमं हि त्रिधा मितम्॥३०॥

ददर्श स यतिस्तत्र कुण्डलीकृतविग्रहम्।  
अनन्तमुद्धृतफणामणिराजिविराजितम्॥३१॥

मञ्चायितं मृदुतनुं श्वेतद्वीपमिवापरम्।  
तस्य भोगे शयानं च ददर्शानन्तमद्भुतम्॥३२॥

श्रीपतिं प्रथमद्वारि दर्शनीयमुखाम्बुजम्।  
पद्मरागैरनर्घैश्च पुष्यरागैश्च मौक्तिकैः॥३३॥

इन्द्रनीलैर्महानीलैर्गोमेदप्रवरैरपि।  
वज्रैर्मरतकैर्जुष्टं वैदूर्यैर्विद्रुमैरपि॥३४॥

शोभितं मकुटं तस्य भासमानं श्रिया सदा।  
शीर्ष्णि तद् देवदेवस्य राजते द्यौरिवाद्भुतम्॥३५॥

सुललाटं मुखं तस्य कस्तूरीतिलकाङ्कितम्।  
भ्रूयुगं देवदेवस्य जन्माद्यस्य यतः प्रभोः॥३६॥

रक्तान्ते नयने तस्य आकर्णान्तं विराजिते।  
दयारसौघभरिते वीक्षणे कमलापतेः॥३७॥

सुनासं मुकुरोद्भासिगण्डयुग्मविराजितम्।  
श्रोत्रे दृशोरायतने मकरायितकुण्डले॥३८॥

बिम्बाधरश्रियाकान्तकुन्ददन्तौघविद्रुमम्।  
लावण्याम्भोनिधिं देवं मन्दहासमुखाम्बुजम्॥३९॥

सुदर्शनाञ्चितं बाहुमेकं कृत्वोपबर्हणम्।  
सशङ्खमपरं बाहुं प्रसार्याजानुमण्डलम्॥४०॥

शयानं भोगिशयने कौस्तुभोद्भासिकन्धरम्।  
श्रीवत्साङ्कं श्रीनिवासमुरोविस्तृतमुज्ज्वलम्॥४१॥

सुगन्धतुलसीजुष्टवनमालाविराजितम्।  
भासितं वैजयन्त्या च मालया मधुसूदनम्॥४२॥

दयातरङ्गितापाङ्गवीक्षणेक्षितसेवकम्।  
ददर्श प्रथमद्वारि दिवाकरयतिर्हरिम्॥४३॥

मध्यमद्वार्यपश्यत् तन्नाभिपङ्कजमद्भुतम्।  
यत्र जातस्त्रिलोकानां स्रष्टा स चतुराननः॥४४॥

परितस्तस्य देवाश्च लोकपालाः सकिङ्कराः।  
तुम्बुरुर्नारदः सिद्धा गन्धर्वाश्चाप्सरोगणाः॥४५॥

मीलिताक्षाः स्तुवन्त्येनं पद्मजेन सहात्र ते।  
उदरं सर्वलोकानां निवासनिलयं हरेः॥४६॥

दर्शनीयं सुमध्यं तन्नितम्बार्पितमेखलम्।  
किङ्किणीदामसंशोभिघनपीताम्बरावृतम्॥४७॥

ऊरू करिकराकारौ जानुचक्रयुगं शुभम्।  
क्रमवृद्धे च जङ्घे वै ददर्श पुरतो यतिः॥४८॥

समैक्षतान्तिमद्वारि विलसत् पादपल्लवम्।  
रक्ताब्जराजत्सुतलं कोमलं मृदु मञ्जुलम्॥४९॥

पद्मोर्ध्वरेखाविलसत्पादपद्मं जगत्पतेः।  
श्रीदेवी चैव भूदेवी दुर्गादेवी च सादरम्॥५०॥

कोमलाभ्यां स्वपाणिभ्यां सेवन्ते सततं मुदा।  
तं दृष्ट्वावरदं देवं दर्शनीयशुभाकृतिम्॥५१॥

त्रिवेणुमानप्रमितं कृतकृत्यो यतिस्तदा।  
चतुः प्रदक्षिणं कृत्वा चतुर्दिक्षु प्रणम्य च॥५२॥

मुखनाभिपदाब्जं च नत्वा द्वारत्रयेऽपि च।  
प्रमोदसम्भृतो भूत्वा तस्थौ तत्सन्निधौ यतिः॥५३॥

तमाह पद्मनाभोऽथ यतीन्द्रं तौलवं मुदा।  
दिवाकरयतीन्द्रात्र त्वं मामर्चय सुव्रत॥५४॥

पुरात्र दक्षिणाम्भोधेस्तटे पुण्यतमे शुभे।  
वसाम्यहं नृसिंहात्मा तेन सार्धं ममार्चनम्॥५५॥

कार्यं यतिवरात्रैव ततस्तुष्टोऽस्मि नान्यथा।  
पौष्कलोक्तेन मार्गेण कालेषु द्वादशस्वपि॥५६॥

वैखानसोक्तैर्विविधैः शान्तिभिर्नियमैरपि।  
उत्सवैरपि नित्यैश्च पक्षमासाब्दसंज्ञितैः॥५७॥

त्वयार्चनीयस्त्वद्वंश्यैस्तौलवैरपि मत्प्रियैः।  
नान्ये ममार्चका अत्र तौलवा एव मे प्रियाः॥५८॥

त्वयात्रैवार्चितोऽहं वै मुक्तिमन्ते ददामि ते।  
मामत्र सेवमानानां सुलभो मुक्तिदोऽस्मि च॥५९॥

इत्युक्त्वा तं यतिं देवः पद्मनाभः सनातनः।  
दयादृष्ट्या तं प्रपश्यन् स्मितसुन्दरलोचनः॥६०॥

तूष्णीमास्ते वरदराड् भोगीन्द्रशयनो हरिः।

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**अष्टमोऽध्यायः।  
—————**

**अथ नवमोऽध्यायः।**

श्रीसूत उवाच—

तच्छ्रुत्वा देवदेवस्य वचनं तुष्टमानसः।  
दिवाकरयतीन्द्रस्तमर्चितुं समुपाक्रमत्॥१॥

नरसिंहं नमस्कृत्य पुरा सम्पूज्य भक्तितः।  
फणीन्द्रशायिनं देवं पद्मनाभमथार्चयत्॥२॥

ऋषय ऊचुः—

नरसिंहः कुतोऽत्रास्ते दक्षिणाम्बुनिधेस्तटे।  
कदा वात्रागतो देवः सूत नो ब्रूहि विस्तरात्॥३॥

श्रीसूत उवाच—

पुरा कृतयुगे स्रष्टा लोकसृष्टिं हि वर्धयन्।  
मरीच्यत्र्यादिकान् पुत्रान् ससर्जादौ प्रजेश्वरान्॥४॥

कश्यपोऽभून्मरीचेस्तु स उवाह त्रयोदश।  
दक्षकन्याश्च दित्याद्या दित्यां दैत्यान् महाबलान्॥५॥

जनयामास मारीचो लोकोपद्रवकारिणः।  
सनकाद्यैः पुरा शप्तौ दित्यां जातौ महासुरौ॥६॥

हिरण्याक्षो महावीर्यो हिरण्यकशिपुस्तथा।  
तत्र भूमिं हिरण्याक्षो निकुञ्च्य कटवद् बली॥७॥

वार्धौ निमज्जयन् मेने जितोऽरातिर्मयेति च।  
देवैर्विज्ञापितो ब्रह्मा दध्यौ देवं जनार्दनम्॥८॥

सचाणुरूपस्तन्नासाविवरात् पुरतोऽपतत्।  
गजमात्रः क्षणादासीत् ततः पर्वतसन्निभः॥९॥

वराहरूपो ददृशे रोदसी व्याप्य तत्क्षणात्।  
तं दृष्ट्वा विस्मितो वेधाः सूकरं चाद्भुताकृतिम्॥१०॥

स एवायं हरिर्नान्यो दैत्यहा मधुसूदनः।  
लोकत्राणाय सम्भूत इति मत्वा महामनाः॥११॥

अस्तौषीत् तं सुरैः साकं वेदवाग्भिश्चतुर्मुखः।  
ब्रह्माणं हर्षयन् विष्णुर्जगर्ज घनवद् भृशम्॥१२॥

मा भैष्टेत्यभयं तेषां दत्त्वासौ जलमाविशत्।  
तत्र हत्वा हिरण्याक्षं वराहो लीलया हरिः॥१३॥

दंष्ट्राग्रेणावहन् भूमिमङ्केनालिङ्ग्य बाहुना।  
प्रादुर्भूतो हि देवानां ब्रह्मणश्च पुरो हरिः॥१४॥

यज्ञाङ्गः पूर्ववत् तां च स्थापयामास मेदिनीम्।  
लोकाः स्वकर्मनिरतास्ते समासत पूर्ववत्॥१५॥

हिरण्याक्षे हते तस्मिन् भ्रातरि क्रोधमूर्च्छितः।  
हिरण्यकशिपुर्मानी हन्तुं भ्रातृहणं रुषा॥१६॥

मातरं भ्रातृपुत्रांश्च समाश्वास्य क्रुधा ज्वलन्।  
तपः परममास्थाय मन्दरेऽतोषयद् विधिम्॥१७॥

समाः सहस्रं धैर्येण निराहारोऽस्थिशेषितः।  
तत्तपोष्मभिरत्युष्णैस्त्रयो लोकाः प्रतापिताः॥१८॥

**देवास्तत्तपसोद्विग्नाब्रह्माणं समुपेत्य च।  
प्रोचुः प्राञ्जलयो भीतास्तपसोऽयं निवार्यताम्॥१९॥**

**अद्यैव प्रलयो नो चेद् भविता भुवनस्य हि।  
ततस्तदीप्सितं दत्त्वा तपसस्तं निवर्तय॥२०॥**

**इत्युक्तो देवसङ्घैस्तु विमनाः स चतुर्मुखः।  
काश्यपं तमनुप्राप्य तपसस्तं निवर्त्य च॥२१॥**

**विधाय हेमदीप्ताङ्गं हिरण्यकशिपुं विधिः।  
दत्त्वा तदीप्सितं सर्वं स्वधाम प्रत्यपद्यत॥२२॥**

**ततो हिरण्यकशिपुः स्वर्गद्वारं समागतः।  
देवान् सशक्रान् विद्राव्य त्रैलोक्यैकाधिपोऽभवत्॥२३॥**

**स एवाराध्यते सर्वैः सदैत्यसुरमानवैः।  
हव्यकव्यादिभोक्ता च स एवासीज्जगत्त्रये॥२४॥**

**स्वभ्रातृघ्नवधोद्योगं कुर्वन् रोषेण चोद्धतः।  
चकारान्वेषणं विष्णोः सर्वलोकेषु सञ्चरन्॥२५॥**

**क्वाप्यदृष्ट्वा च तं विष्णुमपश्यन्नारदं पथि।  
क्वासि कस्मादिहायातस्त्वं नारद वदस्व मे॥२६॥**

**इति पृष्टो मुनिः प्राह विष्णुलोकमितो गतः।  
द्रष्टुकामस्तमद्याहंनापश्यं तत्र तं हरिम्॥२७॥**

विचिन्वन् बहुधा तत्र त्रिधामस्वपि तं हरिम्।  
निराशस्तमचक्षाणः सत्यलोकमितो व्रजे॥२८॥

इत्युक्त्वास्मिन् गते दैत्यः प्रहस्यासौ जगर्ज च।  
मया लोकाश्च विचिता नास्ति धामत्रयेऽपि सः॥२९॥

भ्रातृहा मे गतो दिष्टगतिं नास्त्यत्र संशयः।  
किमनेन प्रयासेन मम शत्रुवधैषिणः॥३०॥

स्थितश्चेदुपलभ्येत ततोऽसौ न हि जीवति।  
इति निश्चित्य दैत्येन्द्रो हिरण्यकशिपुः पुनः॥३१॥

स्वर्गलोकमुपागत्य त्रिवर्गाभिरतोऽभवत्।  
तस्य पुत्रोऽग्रजो नाम्ना प्रह्लादो ह्लादयन् सुरान्॥३२॥

आस्ते स्म लालितो नित्यं पितृभ्यां लालितो गुणैः।  
शण्डो मर्कश्चौशनसौ नीतिशास्त्रेषु कोविदौ॥३३॥

उपाध्यायौ च तस्यास्तां विप्रौवेदविचक्षणौ।  
त्रिवर्गं शिक्षया ह्यस्य प्रोचतुस्तौ पुनः पुनः॥३४॥

प्रह्लादो दैत्यबालाश्च जगृहुस्तद्गुरूदितम्।  
नासौ गृह्णाति मनसा प्रह्लादो भगवत्प्रियः॥३५॥

कदाचित् स्वसुतं दैत्यः स्वाङ्कमारोप्य लालयन्।  
कालेनैतावताधीतं प्रह्लाद वद मे पुरः॥३६॥

यच्च सारतरं बुद्ध्या गृहीतं ललितं तव।  
तद् ब्रूहि कर्णपीयूषं नन्दनानन्ददं मम॥३७॥

इत्युक्तः सादरं पित्रा प्रह्लादो विनयान्वितः।  
हिरण्यकशिपुं तातमाहासौ कलभाषणः॥३८॥

शृणु तातात्र यत् सारमधीतस्य श्रुतस्य च।  
नातिक्रामेद् गुरूक्तं च नानृतं च गुरोः पुरः॥३९॥

प्रसाधयेत् तोषयेत् तं गुरुमेव पुनः पुनः।  
शृणुष्व मदधीतेषु सारात् सारतरं गुरो॥४०॥

यस्यान्तः सर्वमेवेदं यश्च सर्वगतः सदा।  
यश्च सर्वमवाप्नोति यतः सर्वमितीर्यते॥४१॥

यश्चसृष्ट्यादिकर्ता च साक्षी यः प्रेरकः सदा।  
स्वतन्त्रः परतन्त्रस्य नियन्तास्याखिलस्य च॥४२॥

व्याप्तः सर्वत्रगो विष्णुर्ब्रह्मैव गुणवारिधिः।  
ज्ञानानन्दाकृतिर्देवः सर्वदोषविवर्जितः॥४३॥

यस्तस्य चरितानां तु श्रवणं कीर्तनं हरेः।  
नाम्नां परमपुण्यानां तद्भक्त्याजिह्मयानिशम्॥४४॥

स्वातन्त्र्यस्मरणं विष्णोः सर्वकार्येषु सर्वदा।  
तत्पादसेवने वाञ्छा तदर्चा सर्वदापि च॥४५॥

प्रणतिस्तस्य सद्भक्त्यातत्तन्त्रोऽहमिति स्मृतिः।  
सख्यं च सर्वदेवेषु तद्भावेष्वाश्रितेष्वपि॥४६॥

स्वात्मसत्तादिकानां च तदधीनतयार्पणम्।  
इदं पितर्मयाधीतं सारात् सारतरं गुरो॥४७॥

इत्युक्त्वा सोऽभवत् तूष्णीं प्रह्लादो भगवत्परः।  
हिरण्यकशिपुश्चापि प्रहस्याह सुतं तदा॥४८॥

बालोऽयं मे प्रतिच्छन्नैर्ब्राह्मणैर्भिन्नधीरभूत्।  
नूनमेतन्न जानामि स्वभावाद् गुरुगौरवात्॥४९॥

त्वयारिपक्षिणा विप्र कृतोऽयं रिपुरात्मजः।  
भीतिं विहाय धैर्येण यतोऽरिं स्तौति मत्पुरः॥५०॥

इत्युक्तः स गुरुः प्राह धैर्येण विनयेन च।  
अवधारय दैत्येन्द्र यथार्थं भाषितं मम॥५१॥

विरुद्धमाचरन् प्राज्ञो जीवेत् त्वत्सेवकः कथम्।  
नोपदेशोऽयमस्माकं यद् ब्रूतेऽद्य सुतस्तव॥५२॥

नास्मानृतेऽस्य शास्तारो विद्यन्ते तनयस्य ते।  
गुरुबद्धस्य शुश्रूषोः श्रद्दधानस्य सन्मतेः॥५३॥

सम्यग् विचार्यतां तत्त्वं त्वत्सुतोक्तस्य कारणम्।  
इत्युक्तः स्वसुतं दैत्यो वीक्ष्य प्राहातिलालयन्॥५४॥

कुत एष तवायातो बुद्धिभेदः कुमारक।  
न चेद् गुरूक्तं त्वं ब्रूहि हन्मि तं बुद्धिभेदकम्॥५५॥

इत्युक्तः प्राह तं बालः प्रह्लादः पितरं तदा।  
गुरुर्गुरुतमो देवो देवासुरनृणामपि॥५६॥

प्रेरकः सर्वबुद्धीनामानुगुण्येन चेश्वरः।  
वाचयत्यपि मां त्वां च कारयत्यखिलाः क्रियाः॥५७॥

तमवेहि गुरुं मे त्वं सर्वदातारमच्युतम्।  
विष्णुं नारायणं देवं कुतो विप्रेषु कुप्यसे॥५८॥

यस्य विष्णोर्मुखाज्जाता विप्रास्ते गुरवोऽभवन्।  
वेदवादरता नित्यं वर्णिनामपि चाग्रगाः॥५९॥

विप्राः पूज्याश्च वन्द्याश्च सर्वदा सर्वदेहिनाम्।  
तस्मादाराधनीयेषु क्रोधो विप्रेषु नो भवेत्॥६०॥

तेषां तवापि मम च बुद्धिदो बोधकश्च सः।  
तमेव त्वं विजानीहि नारायणमनामयम्॥६१॥

कुतो विप्रेषु ते क्रोधो ज्ञात्वा देवं जनार्दनम्।  
सुखी भव महाबुद्धे मारीचप्रियनन्दन॥६२॥

इत्युक्त्वा पितरं पुत्रस्तूष्णीमासीत् प्रसन्नधीः।  
अथोवाचासुरः पुत्रं महाभागवतं कविम्॥६३॥

प्रह्लाद शृणु मद्वाक्यं गुरूक्तं चादराच्छृणु।  
तदेव हितकृद् भूयादिह चामुत्र बालक॥६४॥

स्वबुद्धिरुचितं नैव ब्रूयात् त्यक्त्वा गुरूदितम्।  
तस्माद् गुरूदितं श्रुत्वा श्रद्धयाधीहि तन्मनाः॥६५॥

तदेव मन्मतं सर्वसिद्धिदं भवति ध्रुवम्।  
विप्र त्वमृजुबुद्ध्यैनं नानानीतिविशारदम्॥६६॥

कुरु मे तनयं बालं विनीतं सुकुमारकम्।  
इति दत्त्वा गुरौ बालं स्वयमास्ते महाबलः॥६७॥

ततः शण्डश्च मर्कश्च प्रह्लादं राजपुत्रकम्।  
आनीय स्वगृहं तत्र त्रिवर्गं तमवोचताम्॥६८॥

न तत्र प्रीयते बालः प्रह्लादो भगवत्परः।  
व्यासक्ते स्वगुरौ क्वापि सङ्गताननुगृह्य सः॥६९॥

प्रह्लादो बालकान् प्राह दयया समभिप्लुतः।  
बालाः शृणुत निःसारमस्माकं यद् गुरूदितम्॥७०॥

अध्रुवे परतन्त्रेऽस्मिंस्त्रिवर्गे को रमेद् बुधः।  
पराधीनमिदं सर्वं सर्वैः किं नाम भूयते॥७१॥

विद्वानत्र प्रबुध्येत पश्यन् प्रेत्य गतान् परान्।  
स्वार्थेष्विह प्रमत्तानामायुर्गच्छति वै वृथा॥७२॥

अध्रुवेण शरीरेण स्वहितार्थमजानताम्।  
आयुश्चलं तथा भोगाः सम्पदः क्षणभङ्गराः॥७३॥

रक्तमांसपुरीषास्थिमेदोमज्जान्त्रसङ्कुलम्।  
नवद्वारं वायुधृतं चर्मणा बहिरावृतम्॥७४॥

पूतिगन्धमनित्यं तन्मनुतेऽज्ञोऽहमित्यहो।  
सम्यग् विचार्यतां बाला देहोऽयं पाञ्चभौतिकः॥७५॥

जायते वर्धते काले चलते ह्रसतेऽपि च।  
अनिच्छतां परित्यागं म्रियते प्रसभं नृणाम्॥७६॥

जडं शुक्लंरजो वापि तस्य निर्मातृ नेष्यते।  
रोमरेखाग्रवपुषः स्पष्टं माता पितापि न॥७७॥

तत्त्वात्मके शरीरेऽस्मिंस्तद्भिन्नश्चेतनात्मकः।  
अनात्मन्यात्मतन्त्रोऽसावात्मन्यस्तः परात्मना॥७८॥

अकर्शितोवर्धिताङ्गो जननीजाठराग्निना।  
सूतिकाले समाकृष्टो वायुनाधोमुखं बलात्॥७९॥

सूतिकामातृपित्राद्यास्तं बहिर्नेतुमक्षमाः।  
तिष्ठन्ति केवलं खिन्नाः कर्तार इव चोद्यताः॥८०॥

शरीरं तन्महत् सूक्ष्ममार्गेण कथमापतेत्।  
न प्लोषितं नापि भग्नं न निस्सारं च संयतम्॥८१॥

विवृत्य सूक्ष्ममार्गं तमाक्रष्टा क इहेक्ष्यते।  
अहिंस्य मातरं चापि स्वयं देहेन संयुतम्॥८२॥

पतन् भुवि सुखं दुःखं परिहर्तुमनीश्वरः।  
बाल्ययौवनवार्धक्येष्वस्वतन्त्रोऽसुरात्मजाः॥८३॥

यथाकर्म यथायोनि सुखदुःखेऽनुभूय च।  
पुनश्च म्रियतेऽनिच्छन् परतन्त्रस्ततोऽर्भकाः॥८४॥

न मुच्यते ज्ञानहीनो जातो जातो मृतो मृतः।  
अजो जीवोऽव्ययात्मापि कायसंसर्गदोषतः॥८५॥

संसारेऽस्मिन् महाघोरे मृगतृष्णायिते नृणाम्।  
अनित्ये नित्यबुद्धीनामसुखे सुखमानिनाम्॥८६॥

बाल्ये स्वरक्षणाशक्तिः क्षुत्पीडा रोदनं सदा।  
पिपीलिकास्तुदन्त्येनं मशका मत्कुणास्तथा॥८७॥

मात्राद्यधीनः स्तन्यार्थी वमन् लिप्तो मलेन च।  
डोलाशयोऽशुचिर्बाल्ये सुखं किं ब्रूत बालकाः॥८८॥

पौगण्डे चैव कौमारे तर्जनं ताडनं तथा।  
भयं मातापितृभ्यां च सर्वदा गुरुतो भयम्॥८९॥

यौवने कामसन्तापस्तरुण्यासक्तिरुन्मदः।  
विषयेष्वतिसङ्गश्च तदर्थं चार्थसङ्ग्रहः॥९०॥

सेवकश्चपराधीनो नीचसेवातिदुःखितः।  
सुखवत् तन्मन्यमानः काममोहवशं गतः॥९१॥

कामिनीप्रियकृन्नित्यं देशकालाविचारकः।  
व्यासज्जते हि नारीषु क्रीडाशाखामृगो यथा॥९२॥

तप्यतेऽतुलतापेन तासामेवापरिग्रहे।  
उच्छिष्टश्चापि वार्धक्ये स्त्रीसुताद्यैर्विदूषितः॥९३॥

रुग्णः स्वभरणाकल्यो लालाक्लिन्नो विदन्तकः।  
क्षुत्क्षामोऽत्याशया ग्रस्तो बधिरोऽन्धो गतस्मृतिः॥९४॥

वृथा प्रलपते नित्यं सर्वैश्च परिहास्यते।  
किं सुखं स्याद्धि वार्धक्ये वदतासुरबालकाः॥९५॥

सर्वमीशकृतं वित्तं मत्तानामात्मविस्मृतेः।  
जीवानामल्पशक्तीनामहङ्कारहतात्मनाम्॥९६॥

तिले तैलमिवक्षीरे घृतवत् सर्वगं सदा।  
स्वतन्त्रात् परतन्त्रस्य जन्माद्यस्य यतो भवेत्॥९७॥

तं सर्वैरपरित्याज्यं सर्वदा सर्वधापि च।  
सुपर्णं स्वसखायं च सुपर्णोऽपि स्मरन् हरिम्॥९८॥

तेनैवाघेन महता संसारनिरये पतन्।  
शोचत्यतो हरिं ध्यायेत् सर्वबन्धविमुक्तये॥९९॥

धर्मश्चार्थश्च कामश्च यत्प्रीत्यै सुकृतं कृतम्।  
तमज्ञात्वा हि धर्मादिसाधनं न फलोन्मुखम्॥१००॥

न भवेदस्वतन्त्रस्य स्वतन्त्रप्रेरणादृते।  
प्रेरकः कारकः कर्ता न चेद् देवो जडा अमी॥१०१॥

धर्मादयः फलं दद्युरशक्ताश्चेतनानुगाः।  
नैव स्वतन्त्रा जीवाश्चस्वदुःखक्षपणाक्षमाः॥१०२॥

स्वतन्त्रा यदि चात्मानस्तेषु दुःखादि नो भवेत्।  
न चाप्नोतीप्सितं भद्रं तद्दातान्योऽस्य नास्ति हि॥

ततोऽस्य दाता सर्वस्य दुःखस्य च सुखस्य च।  
बन्धको मोचकोऽभिज्ञः कर्ता कारयिता प्रभुः॥१०४॥

नियन्ता व्ययकृत् साक्षी चेतनाचेतनस्थितः।  
यदधीनं जगत् सर्वं सुरासुरनरादिकम्॥१०५॥

यत्प्रसादादभूद् ब्रह्मा रुद्रो यत्क्रोधसम्भवः।  
सुराः सर्वे यदङ्गेभ्यः स ब्रह्मा स हरिः स्मृतः॥१०६॥

तं जानीथैकमात्मानमन्या वाचो विमुञ्चथ।  
बालाः शृणुत मद्वाक्यं नातो वः स्याद्धितं परम्॥१०७॥

धर्मार्थकामैर्विहितैर्मुक्तिदो हरिरेव सः।  
नान्यः पन्था अयनायास्ति तस्माद् ज्ञेयो हरिः परः॥१०८॥

तत् कर्म हरितोषं यत् सा विद्या तन्मतिर्यया।  
ततो भजध्वं देवेशं सर्वदातारमच्युतम्॥१०९॥

नारायणं महाज्ञेयमेतत् सारं मयोदितम्।  
तं विना धर्मकामार्थं पश्यामो न जडैः कृतम्॥

ततो हरिं भजेद् भक्त्या प्रसादार्थमनन्यधीः।  
लोकद्वये नास्त्यलभ्यं पुरुषार्थेषु बालकाः॥१११॥

हितं श्रुत्वात्मबुद्ध्यैतद् विचार्याप्याचरिष्यथ।  
सारविद्याविदो यूयं नान्यथासुरबालकाः॥११२॥

इत्युक्त्वा सोऽभवन्मौनी प्रह्लादो भगवत्परः।  
ततस्तमूचुस्ते बालाः प्रसन्नमनसो मुदा॥११३॥

सत्यमेतत् त्वया प्रोक्तं सर्वतोभद्रमुत्तमम्।  
मनांसि नः प्रसन्नानि वयस्य वचसा तव॥११४॥

गुरूक्तिजो गतो मोहस्तमः सूर्योदये यथा।  
तत् तथैव करिष्यामो हितार्थं यत् त्वयोदितम्॥११५॥

मनः प्रसाद्यतां तात किञ्चित् सन्दिह्यतेऽत्र हि।  
कुतः प्राप्तमिदं ज्ञानं त्वया बालेन दुर्लभम्॥११६॥

गुरुभिर्नोदितं ह्येतद् वक्ता नान्योऽस्ति नः परः।  
तदेतद् वद सत्यं नो येन त्वां विद्महे गुरुम्॥११७॥

**इत्युक्तः स च तान् प्राह हिरण्यकशिपोः सुतः।  
शृणुध्वं बालकाः पूर्वं पिता मे मन्दराचले॥११८॥**

**यदा क्रोधात् तपस्तेपे देवसङ्घजिघांसया।  
शक्रस्तदन्तरं लब्ध्वा विलुम्पन् नगरं पितुः॥११९॥**

**गृहीत्वा राजमहिषीं मातरं मे गतो दिवम्।  
नारदः प्राह तां दृष्ट्वागर्भिणीं मम मातरम्॥१२०॥**

**अनार्यजुष्टं कर्मेदं किं महेन्द्र तवोचितम्।  
न हीदृशं कृतं पूर्वैः परदारप्रधर्षणम्॥१२१॥**

**विसृजैनां द्रुतं शक्र यतस्त्वं धर्मरक्षकः।  
इत्युक्तः प्राह शक्रस्तं नाहमेनां प्रधर्षये॥१२२॥**

**गर्भोऽसौ वर्धतेऽस्यास्तु तेज उग्रं सुरद्विषः।  
यदा प्रसूते तनयं तं हत्वा मोचये त्विमाम्॥१२३॥**

**श्रुत्वा तद्वचनं प्राह प्रहसन् नारदो हरिम्।  
नायमर्हस्त्वया हन्तुं यतोऽसौ भगवत्परः॥१२४॥**

**मुञ्चैनां शक्र भद्रं ते सतीं परपरिग्रहम्।  
इत्युक्तमात्रे मुनिना विसृज्य जननीं मम॥१२५॥**

**गतः शक्रो दिवं तां च समानीय मुनिस्ततः।  
प्राहात्रैवोष्यतां भद्रे यावत् ते भर्तुरागमः॥१२६॥**

सा तदोमिति तं तत्र शुश्रूषन्ती स्थिता शुभा।  
स तदास्यै मुनिः प्राह परतत्त्वार्थनिर्णयम्॥१२७॥

गर्भस्थं मां समुद्दिश्य केवलं कृपया मुनिः।  
काले व्यवहिते मातुर्विस्मृतं तदभूदहो॥१२८॥

मुनिना सुप्रसन्नेन दत्तत्वाद् विस्मृतिर्न मे।  
गुह्यमेतन्मया प्रोक्तं विस्रम्भार्थं हि वोऽर्भकाः॥१२९॥

न प्रकाश्यमिदं क्वापि कुरुताथो यथारुचि।  
इति प्रबोधिता बाला आसन् सन्मार्गगा यदा॥१३०॥

स्वोक्तं नैवाद्रियन्ते च तदा भीतो गुरुर्भृशम्।  
चरितं तस्य तद् ज्ञात्वा प्रह्लादं प्राह रोषितः॥१३१॥

प्रह्लाद नूनं बालास्ते त्वत्सङ्गाद् भिन्नबुद्धयः।  
बभूवुस्त्वं तु नास्माकं शिक्षार्होऽसि विरुद्धवाक्॥१३२॥

ततो राज्ञे निवेद्यैतत् सुखिनः स्याम नान्यथा।  
इति व्यवस्य राजानमूचतुः सम्भ्रमाद् द्विजौ॥१३३॥

तच्छ्रुत्वा तनयं स्वाङ्के निवेश्याह महासुरः।  
प्रह्लाद सुकुमाराङ्ग ब्रूहि सत्यं वचो मम॥१३४॥

केन त्वं विप्रलब्धोऽसि गुरुभ्यां वा प्रलोभितः।  
ब्रूहि तं हन्मि तरसा ऋजुभावो भवान् सुत॥१३५॥

इत्युक्तः प्राह पितरं प्रह्लादः सत्यभाषणः।  
शृणु तात प्रसीदेह कोऽन्योऽस्ति तमृते हरिम्॥१३६॥

वक्ता वाचयिता कर्ता स्वतः कारयिता सदा।  
अहंममेत्यसद्बुद्धिदाता नारायणो हरिः॥१३७॥

तत्रापि मम चान्येषां साक्षी च प्रेरकश्च सः।  
हृषीकेशः स मे वक्ता स हि वाचयिता च माम्॥१३८॥

तमवेहि महाराज पुण्डरीकाक्षमच्युतम्।  
नारायणं परात्मानं भज त्वं भक्तवत्सलम्॥१३९॥

नित्यश्रियं स ते दद्यान्नान्यथा मम भाषितम्।  
हितमेतद् विजानीहि गुरो तात प्रसीद मे॥१४०॥

इत्युक्तः कुपितो रोषान्निपात्य स्वाङ्कतः सुतम्।  
स एष विष्णुर्नः शत्रुर्नूनमत्र न संशयः॥१४१॥

न मे सुतोऽयं दैत्येन्द्रा हन्यतामेष निर्भयः।  
ममात्र पुरतो दृष्टो भवद्भिरविशङ्कितैः॥१४२॥

इत्युक्तमात्रे दैत्यास्ते शूलमुद्गरपट्टिशैः।  
कुठारैर्भिण्डिवालैश्च बिभिदुस्तं महाबलाः॥१४३॥

सर्वायुधानि भग्नानि तदङ्गस्पर्शमात्रतः।  
सर्पास्तदीरिता दृष्ट्वा भिन्नदन्ता मृताश्च ते॥१४४॥

**अग्नौ प्रवेशयामास स चाभूज्जलशीतलः।  
दक्षिणाब्धौ निपात्यैनं क्षितौ गिरिभिरातनोत्॥१४५॥**

**तस्योपरि स वेगेन तत्क्षणाद् दृश्यते पुनः।  
ततोऽतिखिन्नो दैत्येन्द्रस्तमवध्यं विचिन्तयन्॥१४६॥**

**विचार्य प्राह कुपितः क्व ते देवोऽसुराधम।  
वदाद्य हन्मि तं च त्वां मच्छासनपराङ्मुखम्॥१४७॥**

**मा विलम्ब द्रुतं ब्रूहि पश्याद्य मम पौरुषम्।  
एवमुक्तस्तदा पित्रा विनयानतकन्धरः॥१४८॥**

**प्रह्लादः प्राह दैत्येन्द्रं मा क्रोधस्ते हितं शृणु।  
त्वं चासि ब्रह्मणो नप्ता काश्यपो वेदपारगः॥१४९॥**

**वेदेषु सुमानेषु त्वं तु विष्णुं न पश्यसि।  
यच्च किञ्चिज्जगत्यस्मिन् दृश्यते श्रूयतेऽपि वा॥१५०॥**

**अन्तर्बहिश्च तत् सर्वं व्याप्य नारायणः स्थितः।  
भुव्येतमेतं वायौ चाप्याकाशेऽप्सु च तं हरिम्॥१५१॥**

**वनस्पतिष्वोषधीषु चन्द्रे नक्षत्रमण्डले।  
एतं सर्वेषु भूतेषु ब्रह्म नारायणं परम्॥१५२॥**

**स्थितं वदन्ति तन्नाम्ना सर्वव्यापिनमीश्वरम्।  
तमिमं पश्य सर्वत्र चेतनेषु जडेषु च॥१५३॥**

**त्वयि मय्यसुरेष्वेषु स्तम्भकुम्भतृणादिषु।  
अस्ति नारायणो देवः सत्यमत्र न संशयः॥१५४॥**

**अक्रोधनः समश्चत्वं पितः पश्यसि तं हरिम्।  
इत्युक्तस्तनयेनाह क्रोधप्रस्फुरिताधरः॥१५५॥**

**सर्वगश्चेद्धरिः स्तम्भे कस्मादस्मिन्न दृश्यते।  
हन्मि त्वामद्य खड्गेन स पातु त्वामिह स्थितः॥**

**इत्युक्त्वा क्रोधरक्ताक्षो युगान्ताग्निरिव ज्वलन्।  
खड्गंकरालमाकृष्य कोशात् तं हन्तुमुद्ययौ॥१५७॥**

**स्तम्भं च ताडयन्नाह त्वदीयं हन्मि चात्र तम्।  
इत्युक्ते शुश्रुवे तत्र भैरवो रवउच्छ्रितः॥१५८॥**

**कठोरः सर्वकर्णानां वज्रनिष्पेषनिष्ठुरः।  
ततो भित्त्वाप्ययःस्तम्भं प्रादुर्भूतो नृकेसरी॥१५९॥**

**ब्रह्माण्डास्फोटसङ्काशं सिंहनादं नदन् मुहुः।  
नराकृतिर्मृगेन्द्रास्यो महोग्रनखरोऽद्भुतः॥१६०॥**

**प्रलयानलसङ्काशज्वालामालोज्ज्वलाकृतिः।  
पिहितानि च चक्षूंषि कर्णौ च बधिरीकृतौ॥१६१॥**

**वेपथुश्च शरीरेषु दैत्यानामभवत् तदा।  
ततो हिरण्यकशिपुर्नृसिंहं तमवेक्ष्य च॥१६२॥**

समुत्पपात तं हन्तुं क्रोधादुद्वृत्तलोचनः।  
ततस्तयोरभूद् घोरः समरो लोकभीकरः॥१६३॥

शूलपट्टिशनिस्त्रिंशैर्भिण्डिवालैर्महेषुभिः।  
देवासुरस्मयकरो यावत् सन्ध्या प्रवर्तते॥१६४॥

ततो जग्राह वेगेन हिरण्यकशिपुं हरिः।  
पादयोश्चैव केशेषु स्थित्वोरौ तमपातयत्॥१६५॥

द्वाभ्यां कराभ्यामुदरं बिभेदास्य नृकेसरी।  
नखरैरद्भुताकारैर्द्वाभ्यामान्त्राणि सन्दधे॥१६६॥

दधार मालां तां कण्ठे नृसिंहोऽतिरुषा स्फुरन्।  
पश्यन्नेव नृसिंहं स निरुद्योगो जहावसून्॥१६७॥

निर्भया निर्जराश्चासन् हते तस्मिन् महासुरे।  
ततो नृसिंहं देवास्ते दृष्ट्वा तं भीषणाकृतिम्॥१६८॥

नोपासर्पन् यदा सर्वे ब्रह्मेन्द्रत्र्यक्षपूर्वकाः।  
नृसिंहमद्भुताकारं रमापि न तमाययौ॥१६९॥

तदा ब्रह्मा समालोच्य योऽसौ यद्रक्षको हरिः।  
ततस्तं प्रेषयामीति प्रह्लादं प्रैषयद् विधिः॥१७०॥

प्रह्लादः प्रेषितस्तेन निर्भयोऽगात् तमीश्वरम्।  
प्रणम्य नरसिंहं तमस्तौद् भक्त्या स वैदिकैः॥१७१॥

नृसिंहस्तेन तुष्टोऽभूत् प्रह्लादमुपलालयन्।  
ततो रमा तमापाशु नृसिंहं शान्तविग्रहम्॥१७२॥

ततो ब्रह्मादयो देवास्तमापुः परमं हरिम्।  
स्तुत्वा तं विविधैः स्तोत्रैः प्रसन्नं प्राह पद्मजः॥१७३॥

लोकसन्तापनो देव त्वयायमसुरो हतः।  
निर्भयाश्चजनाः सर्वे सुराः स्वस्थमभूदिदम्॥१७४॥

त्वद्भक्तं पाहि तत्पुत्रमवतारो यतस्तव।  
नित्यं सर्वावतारस्त्वं व्याप्तः कालाच्च देशतः॥१७५॥

आविर्भावतिरोभावौ यथाकालं तवाच्युत।  
अजस्त्वममृतो देव इति विन्दन्त्यतः स्फुटम्॥१७६॥

यतो वाचो निवर्तन्ते अप्राप्य मनसा सह।  
स्तोतुं त्वां कः क्षमो लोके प्रसीदेत्याह तं विधिः॥१७७॥

ततः प्रसन्नो भगवान् रमामङ्केन चोद्वहन्।  
मन्दस्मितमुखो भूत्वा नृसिंहः प्राह पद्मजम्॥१७८॥

ब्रह्मन् लोकगुरुस्त्वं हि मयादौ विनियोजितः।  
यथोचितं कुरु त्वं मे प्रियः पुत्रोऽत्र साम्प्रतम्॥१७९॥

वरं वरय भद्रं ते तव दास्याम्यभीप्सितम्।  
इत्युक्तस्तेन तुष्टेन लोकवृद्धिकृदात्मभूः॥१८०॥

वव्रेलोकहितार्थाय वरं तस्याप्यभीप्सितम्।  
यतो वेलावने पुण्ये दक्षिणाम्बुनिधेस्तटे॥१८१॥

हत्वा हिरण्यकशिपुं तत्सुतं परिपालयन्।  
देवैरभ्यर्चितो वाग्भिर्दर्शनादघनाशनः॥१८२॥

प्रादुर्भूतोऽसि देवेश हिताय जगतां हरे।  
इतः पुण्यतमे क्षेत्रे लोकानां मुक्तिहेतवे॥१८३॥

निवसानेन रूपेण मुक्तिदो दर्शनान्नृणाम्।  
अनन्तशयनं नाम क्षेत्रं सुप्रथितं कलौ॥१८४॥

त्वमेव पद्मनाभोऽत्र शेष्यसे भक्तवत्सलः।  
अनन्तशयनोऽनन्तः पद्मनाभो नृकेसरी॥१८५॥

क्षेत्रेऽस्मिन् वस देवेश यदीष्टं मे प्रदास्यसि।  
नृसिंहः प्रार्थितस्तेन दत्त्वा तस्य च तद्वरम्॥१८६॥

तत्रैवास्ते रमानाथो नरसिंहो दयानिधिः।  
इत्येतत् सर्वमाख्यातं नृसिंहागमकारणम्॥१८७॥

भवभीतिहरं नृृणां सर्वाभीष्टप्रदं सदा।

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**नवमोऽध्यायः।**

**अथ दशमोऽध्यायः।**

ऋषय ऊचुः—

प्रागुदक्प्रवणे देशे क्षेत्रेऽस्मिन्नादिकेशवः।  
स एव चाद्यनन्ताख्यः क्षेत्रख्यातिकृदक्षरः॥१॥

आरात् काकाक्षिशैलस्य रामेणात्र कृतं पुरा।  
काकाक्षिशासनं तेन काकाक्षिगिरिरीर्यते॥२॥

तत्समीपेऽस्ति देवेशो भोगिभोगशयो हरिः।  
इत्युक्तं तु त्वया पूर्वं कुतोऽत्राविरभूद्धरिः॥३॥

तदेतच्छ्रोतुकामानां सूत नो ब्रूहि विस्तरात्।

श्रीसूत उवाच—

शृण्वन्तु मुनयः सर्वे वैभवं शेषशायिनः॥४॥

पुरा ससर्ज भूतानि स्रष्टाङ्गेभ्यश्च चेतसः।  
वृद्धये सर्वलोकानां तिर्यङ्नरसुरादिकान्॥५॥

येऽस्याहीयन्त केशास्ते अहयो बहवोऽभवन्।  
दृष्ट्वा तानुग्रधीरासीद् यदा लोकपितामहः॥६॥

तदास्य मध्यकेशेन जातः केशीति चासुरः।  
आदिदैत्यो महाबाहुर्महाकायो महाबलः॥७॥

स च तप्त्वा तपो घोरं ब्रह्मणो वरमाप ह।  
स्वरक्तपाते स्वजनिंसर्वावध्यत्वमेव च॥८॥

ब्रह्मा च तद् ददौ तस्य स च लोकाधिपोऽभवत्।  
स च देवान् निराचक्रे स्त्रियो दैवीरधर्षयत्॥९॥

नरानत्ति महाघोरो नागान् हन्ति महाबलः।  
विष्वक् प्रवर्धते नित्यं पुरा वृत्रो यथासुरः॥१०॥

तेन भग्नाश्च बहुशो युद्धेषु सुरसत्तमाः।  
ब्रह्माणं समनुप्राप्य सर्वं तस्मै न्यवेदयन्॥११॥

श्रुत्वा तत् सर्वमाख्यातं स्मृत्वा तस्याप्यवध्यताम्।  
क्षीराब्धिशायिनं देवमभ्यगात् तैः सहाब्जजः॥१२॥

तुष्टाव सर्वगोप्तारं देवं नारायणं विधिः।  
प्रीतः स्तुत्या ततः प्राह पद्मनाभः स पद्मजम्॥१३॥

कथं वध्योऽसुरो ब्रह्मन्नवध्योऽयं कृतस्त्वया।  
तथापि वो हितार्थं तं जेष्येऽतः शिवमस्तु वः॥१४॥

इत्युक्त्वानन्तशयनः पद्मनाभश्चतुर्भुजः।  
शङ्खचक्रगदापाणिः केशिहत्यै स केशवः॥१५॥

प्रादुर्भूतोऽस्य पुरतः प्राह तं केशिनं हरिः।  
मया युध्यस्व दैत्येन्द्र किमेभिः क्लेशितैस्तव॥१६॥

**दर्पघ्नोऽहं त्वादृशानां निहन्ता मोहितात्मनाम्।  
इत्युक्तः सोऽसुरः क्रुद्धस्तमेवाभ्यपतद् रुषा॥१७॥**

**तयोर्युद्धमभूद् घोरं देवानां विस्मयप्रदम्।  
गदाभिर्मुसलैर्बाणैर्भिण्डिवालैश्च तोमरैः॥१८॥**

**शस्त्रास्त्रैर्बहुभिर्घोरैर्मुष्टिभिश्च परस्परम्।  
रक्तेऽस्य पातिते भूमौ पुनरुत्पत्स्यतेऽसुरः॥१९॥**

**इति मत्वा स जग्राह केशवः केशिनं तदा।  
केशी च केशवं बध्वा हस्ताभ्यां भुव्यपातयत्॥२०॥**

**केशवः सहसोत्थाय तं निपात्य धरातले।  
शिश्ये तस्योपरि श्रीशो हरिर्विश्वम्भरोऽद्रिवत्॥२१॥**

**नोत्थातुमशकत् सोऽपि केशी नाम महासुरः।  
आसुरी नाम तत्पत्नी ग्रस्तं तं विष्णुनेक्ष्य सा॥२२॥**

**क्षुभ्यमानाह्वयद् गङ्गां तयोर्भेदविधित्सया।  
सा चाहूता भयाद् गङ्गा भित्वा भूमिं जवान्विता॥२३॥**

**ताम्रपर्ण्यां समुद्भूता तया साकं महोर्मिभिः।  
फेनैश्च बुद्बुदैःपूर्णा कराला वाहिनी द्रुतम्॥२४॥**

**आजगामाथ तां प्राह चासुरी द्रुतवाहिनीम्।  
त्वमेतौ भेदय क्षिप्रं जहि विष्णुं च मा चिरम्॥२५॥**

इत्युक्ता सा तया गङ्गा ताम्रपर्ण्या सहाययौ।  
भेदयन्ती भुवं वेगादापातालतलान्तरम्॥२६॥

वेगेन पातयन्ती च नगान् नानाविधानपि।  
प्रलयार्णवसङ्काशां जगतीं ग्रसतीमिव॥२७॥

महारवां भीमवेगां दृष्ट्वा देवः स केशवः।  
औन्नत्यमभजत् किञ्चिद् भुवा सह जनार्दनः॥२८॥

गङ्गा तमुन्नतं प्राप्य स्खलन्ती भेत्तुमक्षमा।  
द्विधाभूता क्षणेनैषा दक्षिणोत्तरहस्तवत्॥२९॥

मालाकृतिर्बभौ गङ्गा शयानस्य हरेर्दृढम्।  
निष्प्रयत्नासुरी भीता पातालं समगात् ततः॥३०॥

ततो देवाः सगन्धर्वा हते तस्मिन् महासुरे।  
हरिणैवादिकेश्याख्ये निर्भया विज्वरास्तदा॥३१॥

ववृषुः मसुनोवृष्टिमादिकेशिनिषूदने।  
तुष्टुवुर्विविधैः स्तोत्रैर्देवं नारायणं प्रभुम्॥३२॥

नमस्तेऽनन्तशयन नमः केशिनिषूदन।  
मधुकैटभसंहारिन् मुरारे नरकान्तक॥३३॥

क उपायं विजानाति त्वां विनासुरनिग्रहे।  
आपन्नार्तिहर स्वामिंस्तावकान् पाहि नः सदा॥३४॥

**महत्त्वं ते न जानन्ति ब्रह्मरुद्रादयः सुराः।  
मात्रापरोऽसि भगवन् रजांसि विममे ह्यपि॥३५॥**

**भवद्गुणान् गणयितुं शक्तः को भुवनत्रये।  
तस्मात् त्वमेव सर्वेशः सर्वकर्ता च सर्वदः॥३६॥**

**त्वमस्मान् पाहि देवेश भयेष्वभयदो भवान्।  
इति स्तुतः सुरैः सर्वैरादिकेशव आहतान्॥३७॥**

**आदिकेशी मयाक्रान्तः किमन्यद् वोऽस्ति वाञ्छितम्।  
तत् करोमि वदन्त्वद्य सन्देहो नात्र देवताः॥३८॥**

**इत्युक्तास्ते सुरास्तेन समालोच्यातिशङ्किताः।  
आदिकेशिभयं स्मृत्वा तमूचुः करुणानिधिम्॥३९॥**

**यदि तुष्टोऽसि देवेश केश्यङ्गेशय केशव।  
एवं शेष्वात्र सततं समाक्रम्यासुरं हरे॥४०॥**

**नोत्थातव्यमितो देव समुद्रशयनो भवान्।  
यद्युत्थास्यसि देवेश स केशी नो हनिष्यति॥४१॥**

**त्वयाक्रान्तो न चोत्तिष्ठेत् तस्मादस्मानव प्रभो।  
त्वं चास्मदर्चितोऽत्रैव दर्शनान्मुक्तिदो नृणाम्॥४२॥**

**वसाकल्पं महाबाहो नान्यन्नो वाञ्छितं हरे।  
इत्युक्तः स तदा देवैरादिकेशिशयो हरिः॥४३॥**

प्राह तान् विबुधान् देवस्तथास्त्वेतन्मतं च मे।  
मामादिकेशिशयिनमुपास्ते भोगिराडपि॥४४॥

पर्यङ्कायितभोगेन फणामण्डलमण्डितः।  
ततः शयेऽहमत्रैव समाक्रम्यादिकेशिनम्॥४५॥

मा भैष्ट देवा नोत्थास्ये दर्शनान्मुक्तिदो नृणाम्।  
यतोऽहं वर्तये चाधःपातितं चादिकेशिनम्॥४६॥

अनन्तभोगपर्यङ्के शये श्रीभूमिसेवितः।  
आदिकेशवनामाहमाद्यनन्ताभिधोऽस्मि च॥४७॥

मम मालायिता गङ्गा ताम्रपर्णी च वै सुराः।  
स्नात्वैतयोर्जले पुण्ये सकृद्वादर्शनान्मम॥४८॥

मुक्तिं यान्त्यखिलान् भोगानिह भुक्त्वा चिरं नराः।  
इत्युक्तास्तेन देवास्ते दिवं जग्मुर्मुदान्विताः॥४९॥

आद्यनन्ताभिधं क्षेत्रमादिकेशवसंश्रितम्।  
पावनं सर्वलोकानां मुक्तये तत् सहेतुकम्॥५०॥

श्रुत्वैतद्वैभवं चादिकेशवस्य सकृन्नरः।  
आद्यनन्तस्य माहात्म्यं सर्वपापैः प्रमुच्यते॥५१॥

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  
**दशमोऽध्यायः।**

**अथैकादशोऽध्यायः।**

ऋषय ऊचुः—

**क्षेत्रेऽस्मिन् पद्मनाभाख्ये दक्षिणाम्बुनिधेस्तटे।  
त्रिदण्डमानितश्चासौ यत्र शेते श्रियःपतिः॥१॥**

**दिवाकरार्थितो देवः श्रीभूमिभ्यां निषेवितः।  
अनन्तशयनाख्येऽस्मिन् क्षेत्रे पुण्याकरे शुभे॥२॥**

**कानि तीर्थानि सन्तीह पुण्यदानि सदा नृणाम्।  
देवर्षिगणजुष्टानि तानि नो वद विस्तरात्॥३॥**

श्रीसूत उवाच—

**द्वासप्ततिर्हि तीर्थानि पुण्यदानि शरीरिणाम्।  
येषु स्नानेन मुक्ताः स्युर्नराः सर्वाघकञ्चुकात्॥४॥**

**आद्यं तु मत्स्यतीर्थं स्याद् यत्रानन्तशिरोऽभवत्।  
मत्स्याकृतिर्यत्र देवस्ताम्रपर्णीजलं गतः॥५॥**

**महार्णवं समाविश्य हयास्यं वेदहारिणम्।  
हत्वा वेदान् समानीय दत्त्वा तान् ब्रह्मणे पुनः॥६॥**

**देवानध्यापयामास ब्रह्माणं च सुरेश्वरम्।  
यतो जलचरं रूपं धृत्वाध्यापयते हरिः॥७॥**

देवा जलचराकारा अधीयन्ते तदाज्ञया।  
सर्वे चक्राङ्किता मत्स्यास्तत्र गङ्गाजले शुभे॥८॥

ताम्रपर्णीसमायुक्ते देवा वै विहरन्ति हि।  
सहैव मत्स्यरूपेण हरिणा गुरुणा सह॥९॥

ततस्तत्तीर्थमहिमा वर्णितुं केन शक्यते।  
देवैश्चमत्स्याकृतिभिर्हरिणा मत्स्यरूपिणा॥१०॥

तदा समाश्रिता गङ्गा ताम्रपर्णीजलं शुभम्।  
तन्मत्स्यतीर्थमाख्यातं बहुमत्स्यात्मकं शुभम्॥११॥

तन्मत्स्यपुच्छनिर्धूतजले स्नानं सकृद् यदि।  
पापबन्धविनिर्मुक्तो मुक्तिमेति नरो ध्रुवम्॥१२॥

मत्स्यतीर्थे सकृत् स्नानं मत्स्यानां स्पर्शनं सकृत्।  
दर्शनं पद्मनाभस्य दुर्लभं तत् कलौ नृणाम्॥१३॥

यदि स्याद् दैवयोगेन स कृतार्थो न संशयः।  
तत्र स्नात्वा नरो भक्त्या पितॄणां तृप्तिहेतवे॥१४॥

कुर्याद्धिरण्यश्राद्धं च ब्राह्मणान् भोजयेत् ततः।  
कुर्याद्धिरण्यदानं च श्रियं मुक्तिं च विन्दति॥१५॥

ततो वाराहतीर्थं तु पद्मनाभस्य दक्षिणे।  
हिरण्याक्षवधार्थाय ब्रह्मनासासमुद्भवः॥१६॥

वराहोऽम्बुधिमाविश्य समुद्धृत्य वसुन्धराम्।  
उत्थितो भूवराहोऽत्र दक्षिणाम्बुनिधेस्तटे॥१७॥

भुवं प्रसारयामास श्रीवराहो यथा पुरा।  
श्रमापनोदनार्थं स लीलया तत्र संस्थितः॥१८॥

स्विन्नः स्वेदाम्बु दुधुवे यत्र तद् वै महत् सरः।  
जातं वराहस्वेदोत्थं वाराहं तीर्थमुत्तमम्॥१९॥

स्पर्शनात् सर्वपापघ्नंभुक्तिमुक्तिप्रदायकम्।  
विष्णोरङ्गुष्ठसम्भूता गङ्गा लोकैकपावनी॥२०॥

विष्णोः सर्वाङ्गसम्भूतं वाराहं तीर्थमुत्तमम्।  
पुनाति भुवनं सर्वमिति किं चित्रमद्भुतम्॥२१॥

नरः स्नात्वा तु वाराहे तीर्थे गङ्गाधिके शुभे।  
सन्तर्प्य देवर्षिपितृृन् कुर्याद् भूदानमत्र तु॥२२॥

भूपतित्वमवाप्याथ वराहस्य प्रसादतः।  
मुच्यते नात्र सन्देहस्तस्य तीर्थस्य वैभवात्॥२३॥

पद्मनाभस्य पादाधः पादतीर्थं शुभावहम्।  
तीर्थपादपदाङ्गुष्ठजाता गङ्गैव सा ननु॥२४॥

तत्र स्नानं भवेत् साक्षाद् गङ्गास्नानं न संशयः।  
तत्र स्नात्वा नरो भक्त्या स्वपितॄंस्तर्पयेत् तिलैः॥२५॥

पितॄन् सर्वान् समुद्दिश्य श्राद्धं विधिवदाचरेत्।  
पिण्डान् निवापयेत् तत्र विष्णुपादपुरो नरः॥२६॥

गयायां विष्णुपादे च श्राद्धं तेन कृतं भवेत्।  
तिलदानं प्रकुर्वीत सहिरण्यं तु तत्र वै॥२७॥

तत् तीर्थं पद्मनाभाख्यं नाभ्यां सरसि वै हरेः।  
यतस्तदुदभूत् पद्मं यत्र ब्रह्मा चतुर्मुखः॥२८॥

सम्भूतः स्तौति तं देवं तात तातेति वै मुहुः।  
पद्मनाभाख्यतीर्थं तत् पावनं पापनाशनम्॥२९॥

तत्र स्नात्वा नरो भक्त्या मुच्यते सर्वपातकैः।  
पीताम्बरयुगं दद्यादायुरारोग्यमाप्नुयात्॥३०॥

सघृतं परमान्नं तु ब्राह्मणान् भोजयेदिह।  
दद्याच्च दक्षिणां तेभ्यः पितॄणां तृप्तिहेतवे॥३१॥

शङ्खतीर्थं वामभागे दक्षिणाम्बुनिधौ शुभम्।  
तत्र स्नात्वा नरो भक्त्या पितॄन् सन्तर्प्य चाम्बुधौ॥३२॥

कुर्याद् रजतदानं च शङ्खदानं विशेषतः।  
तृप्यन्ति पितरस्तस्य चक्रपाणिः प्रसीदति॥३३॥

ततः प्राचीदिशायां तु पुण्यतीर्थमनुत्तमम्।  
चक्रतीर्थमिति ख्यातं नराणां भयभञ्जनम्॥३४॥

**भूतप्रेतपिशाचाद्याः शाकिनीडाकिनीगणाः।  
मारीगणाश्च वेताला ग्रहाश्च ब्रह्मराक्षसाः॥३५॥**

**यत्र स्नातं नरं दृष्ट्वा विद्रवन्ति हि दूरतः।  
तदेतच्चक्रतीर्थाख्यं विष्णुचक्रोद्भवं शुभम्॥३६॥**

**चक्रेणावासितं चान्तः सर्वदा शासनाद्धरेः।  
चक्रतीर्थे नरः स्नात्वा सर्वरोगभयापहे॥३७॥**

**मुच्यते सर्वपापेभ्यो भयाद् रोगेभ्य एव च।  
तत्र दद्यात् सवत्सां गां स्वर्णशृङ्गां विभूषिताम्॥३८॥**

**ताम्रपृष्ठां रौप्यखुरां कांस्यदोहसमन्विताम्।  
पयस्विनीं च तरुणीं ततो मुच्येत बन्धनात्॥३९॥**

**पितृृनुद्दिश्य कुर्वीत पार्वणं श्राद्धमत्र वै।  
मुच्यन्ते तत्क्षणादस्य पितरो नारकाद् भयात्॥४०॥**

**गुहातिगहना काचित् पुरतोऽस्य हि वर्तते।  
प्रवेशितोऽत्र देवेन योऽनन्तव्रतदूषकः॥४१॥**

**कौण्डिन्यनामा विप्राग्र्यो नीतोऽनन्तासनं प्रति।  
तत्र दृष्ट्वानन्तदेवं पद्मनाभं सनातनम्॥४२॥**

**समस्तजगदाधारमद्भुतं तदनुज्ञया।  
पुनश्च भुवमागत्य कृत्वानन्तव्रतं शुभम्॥४३॥**

चतुर्दश समाः सम्यक् कृत्वा दिवमगाद् द्विजः।  
ततोऽनन्तव्रतं सर्वैः कार्यं सम्पत्प्रदं द्रुतम्॥४४॥

मुक्तिं ददाति वै विष्णुर्येन तुष्टो न संशयः।

ऋषय ऊचुः—

ईदृशं तत् कदा कार्यं पद्मनाभव्रतं शुभम्॥४५॥

कुतो वादूषयद्विप्रो व्रतमेतच्छुभावहम्।  
कथं तमनुजग्राह पद्मनाभः स्वदूषकम्॥४६॥

कथं चादर्शयत् तत्र स्वरूपं परमाद्भुतम्।  
तद् ब्रूहि सर्वं नः सूत श्रोतुं कौतूहलं हि नः॥४७॥

श्रीसूत उवाच—

पुरा कृतयुगे विप्राः सुमन्तोस्तनयां द्विजः।  
शीलां सुशीलां कौण्डिन्य उपयेमे विधानतः॥४८॥

तामादाय ययौ विप्रो गोरथेन स्वमाश्रमम्।  
मध्याह्नकाले तां तत्र रथे संस्थाप्य भूसुरः॥४९॥

कर्तुं माध्याह्निकं कर्म सस्नौसूर्यसुताजले।  
सा तु तत्र स्थितापश्यद् यमुनापुलिने शुभे॥५०॥

शुचीनां चित्रवस्त्राणां स्त्रीणां बृन्दं महोज्ज्वलम्।  
दृष्ट्वा प्रसन्नचित्ता सा ताः समागम्य चाब्रवीत्॥५१॥

किमेतत् क्रियते नार्यो युष्माभिः सुमनोहरम्।  
ब्रूत मह्यं द्रुतं यूयं श्रोतुं कौतूहलं हि मे॥५२॥

इत्युक्तास्ताश्च तामूचुर्भद्रेऽनन्तव्रतं शुभम्।  
क्रियतेऽस्माभिरत्रैव सर्वसम्पत्करंशुभम्॥५३॥

इत्युक्ता प्राह शीला ताः कथं कार्यमिदं व्रतम्।  
विधानं कीदृशं तस्य कः कालः कार्यमत्र किम्॥५४॥

इति पृष्टास्तदा नार्यः शीलामूचुर्मुदान्विताः।  
नभस्ये शुक्लपक्षे तु चतुर्दश्यां शुभे दिने॥५५॥

पूजयेत् पद्मनाभं तमनन्तं पुरुषोत्तमम्।  
कृत्वा दर्भमयानन्तं फणासप्तकराजितम्॥५६॥

पीताम्बरधरं देवं पिङ्गलाक्षं चतुर्भुजम्।  
शङ्खचक्रगदापद्मधारिणं वनमालिनम्॥५७॥

ध्यात्वावाह्यार्चयेद् देवं कलशे यामुने जले।  
चतुर्दशग्रन्थियुक्तं रक्तसूत्रं दृढं नवम्॥५८॥

पूजयेन्नामभिर्दिव्यैश्चतुर्दशभिरीश्वरम्।  
तत् सूत्रं वामहस्ते च धृत्वा दद्यादुपायनम्॥५९॥

शृणुयात् तत्कथां दिव्यां भुञ्जीयात् तन्निवेदितम्।  
व्रतमेतन्महापुण्यं महाभाग्यप्रदं सदा॥६०॥

श्रुत्वा शीला तु चक्रे तद् व्रतं कौतूहलान्विता।  
ताभिः प्रदत्तं सूत्रं सा कुङ्कुमाक्तं दृढं नवम्॥६१॥

धृत्वा वामकरे शीला पुनर्गोरथमारुहत्।  
स्वभर्त्रा सहिता प्राप स्वाश्रमं तुष्टमानसा॥६२॥

ददर्श तत्र कौण्डिन्यः स्वाश्रमे सर्वसम्पदः।  
मन्वानः स्वप्रभावोत्था बुभुजे तास्तया सह॥६३॥

कदाचिद् बाहुमूलेऽस्याः सूत्रं तद् दृष्टवानृषिः।  
शङ्कितः प्राह तां शीलां किमिदं धार्यते त्वया॥६४॥

सूत्रं बहुग्रन्थियुक्तं रक्तवर्णंहि वश्यदम्।  
धृतमेतत् त्वया नूनं मां वशीकर्तुकामया॥६५॥

द्रुतं तत्कारणं ब्रूहि सत्यमेवाविशङ्किता।  
इत्युक्ता सा स्मितमुखी भर्तारमविशङ्किता॥६६॥

बभाषे यत्प्रभावेन जाताः सम्पत्समृद्धयः।  
सोऽनन्तः सूत्ररूपेण धार्यते तन्मया ऋषे॥६७॥

श्रुत्वैतद् वचनं तस्याः कोपसंरक्तलोचनः।  
कोऽनन्त इति साक्षेपं सूत्रमाक्षिप्य सत्वरम्॥६८॥

वह्नौ चिक्षेप वेगेन निन्दन्नेव पुनः पुनः।  
शीला वेगात् प्रधावन्ती सूत्रमुद्धृत्य सत्वरम्॥६५॥

क्षीरेणाप्लावयत् सद्यः सोद्वेगा सा ससम्भ्रमा।  
ततस्तत्कर्मणा तस्य नष्टास्ताः सम्पदोऽखिलाः॥७०॥

ज्वालामालाकुलो वह्निर्ददाहास्य गृहाश्रमम्।  
द्विषन्ति सर्वे कौण्डिन्यं चोरैरपहृतं वसु॥७१॥

ततो मुनिः सुनिर्विण्णः शीलयोक्तं स्मरन् मुहुः।  
पश्चात्तप्तोऽनन्तदेवं साक्षाद् ज्ञात्वा हरिं परम्॥७२॥

तमदृष्ट्वान भोक्ष्येऽहमनन्तं पुरुषोत्तमम्।  
तावन्निरशनं मे स्याद् यावत् पश्यामि केशवम्॥७३॥

इत्युक्त्वानन्तमन्विष्यन् विवेश गहनं वनम्।  
रसालं गां वृषं चेभं खरं पुष्करिणीद्वयम्॥७४॥

दृष्ट्वा क्रमेण तान् सर्वानपृच्छद् ब्रूत तन्मम।  
यद्यनन्तो भवद्भिस्तु दृष्टः स क्वनु वर्तते॥७५॥

ते तमूचुरनन्तं तं न विद्मो नेक्षितश्च सः।  
एवं निराकृतः सर्वैश्चक्रतीर्थमुपागतः॥७६॥

न शक्नोति पुरो गन्तुं निराहारोऽर्कतापितः।  
ध्यायन्ननन्तं देवेशं तस्थौ निर्विण्णमानसः॥७७॥

शरीरं पतति ह्यत्र नानन्तो वीक्षितो मया।  
चलनेऽपि न शक्तिर्मे किं कार्यं स गतिर्मम॥७८॥

इति चिन्ताकुले तस्मिन् पद्मनाभो दयानिधिः।  
प्रादुरासीत् पुरस्तस्य जरठद्विजरूपवान्॥७९॥

एहि कौण्डिन्य तेऽनन्तं दर्शयामीति तं करे।  
गृहीत्वा प्रविवेशान्तर्गुहायां भक्तवत्सलः॥८०॥

स्वपुरं च स्वरूपं च दर्शयामास तस्य वै।  
स्वयं च तत्र स्वे रूपे प्राविशत् तस्य पश्यतः॥८१॥

ततस्तुष्टमना भूत्वा कौण्डिन्यो ब्राह्मणोत्तमः।  
तुष्टाव पद्मनाभं तमनन्तं विश्वतोमुखम्॥८२॥

सर्वलोकाश्रयं देवं श्रीभूमिभ्यां निषेवितम्।  
नमस्तेऽनन्त देवेश पद्मनाभ दयानिधे॥८३॥

अजानतोऽपराधं मे क्षमस्व कृपया हरे।  
पापात्मा पापकर्माहं न जाने त्वामहं प्रभो॥८४॥

त्वया संरक्षणीयोऽहं शरणागतवत्सल।  
ममाहमिति बुद्ध्याहमभिभूतोऽस्मि सर्वदा॥८५॥

त्वदधीनमिदं सर्वं पश्यन्नपि निरन्तरम्।  
त्वयि भक्तिर्दृढा मेऽस्तु विस्मृतिर्मास्तु मे सदा॥८६॥

तावकं मामवेक्षस्व नोपेक्षस्व कृपानिधे।  
इति स्तुतस्तमाहेदं वचोऽनन्तासनो हरिः॥८७॥

क्षान्तमेव मया सर्वंत्वद्भक्त्या मुनिपुङ्गव।  
गच्छाश्रमं मयादिष्टः सर्वसम्पत्समावृतः॥८८॥

कुरु तत्र व्रतं सम्यक् चतुर्दश समा द्विज।  
तेन तुष्टः प्रदास्यामि नक्षत्रस्थानमुत्तमम्॥८९॥

मुक्तिमन्ते च ते विप्र नान्यथा मम भाषितम्।  
इत्युक्तस्तेन विप्रेन्द्रस्तमाह पुरुषोत्तमम्॥९०॥

चूतो वृषो गौः सरसी गर्दभो गज एव च।  
जरठोऽन्ते द्विजो दृष्टः के ते तान् वद मे प्रभो॥९१॥

इत्युक्तः प्राह देवोऽपि कौण्डिन्यं मुनिसत्तमम्।  
विप्रश्चूतोऽदत्तविद्यो गौर्भूर्दत्तोषरा द्विजे॥९२॥

मदो वृषःखरः क्रोधी कुञ्जरो धर्मविक्रयी।  
धर्मोऽधर्मश्चसरसी द्वे विजानीहि भूसुर॥९३॥

ब्राह्मणोऽसावनन्तोऽहं गुहा संसारसागरः।  
गच्छाश्रममितः शीघ्रमित्युक्तः स तदा द्विजः॥९४॥

क्षणेन स्वाश्रमं प्राप्य शीलां सम्भाव्य तद् व्रतम्।  
चकार तेन मुक्तोऽभून्महासंसारसागरात्॥९५॥

एवंरूपा गुहा सा तु चक्रतीर्थपुरोऽस्ति हि।  
तत उत्तरतः किञ्चिद्वायव्येऽस्ति सरोद्वयम्॥९६॥

धर्माख्यमेकमपरमधर्माख्यं च विश्रुतम्।  
स्नात्वा धर्माख्यसरसि धर्मजातं हरिं स्मरेत्॥९७॥

धर्मे बुद्धिर्भवेत् तस्य धर्मवृद्धिश्च तस्य वै।  
स्नायादधर्मसरसि नाधर्मेऽस्य कदाचन॥९८॥

रतिः सञ्जायते क्वापि पुण्यं पुष्करिणीद्वयम्।  
निदर्शनं धर्मवृद्धौ धर्मपुष्करिणीजलम्॥९९॥

वर्धते धर्ममाक्रम्य पापवृद्धौ तथेतरत्।  
एतान्यष्टौ च तीर्थानि पुण्यानि परितो हरेः॥१००॥

पद्मनाभस्य देवस्य सन्ति मुक्तिप्रदानि हि।  
इन्द्रतीर्थं चाग्नितीर्थं यमतीर्थं च नैर्ऋतम्॥१०१॥

तीर्थं वरुणतीर्थं च वायव्यं तीर्थमुत्तमम्।  
उत्तरे धानदं तीर्थमैशानं तीर्थमुत्तमम्॥१०२॥

पूर्वादिदिक्षु कोणेषु तेषु स्नात्वा शुचिर्नरः।  
सम्पदो धर्ममैश्वर्यंधनवृद्धिं समश्नुते॥१०३॥

ततः परशुरामाख्यं तीर्थं रामविनिर्मितम्।  
दुर्गातीर्थं भगवतीतीर्थं चागस्त्यमुत्तमम्॥१०४॥

गदातीर्थं वेणुतीर्थं काश्यपं तीर्थमुत्तमम्।  
भारद्वाजं तथात्रेयं वैश्वामित्रं च गौतमम्॥१०५॥

जामदग्न्यं च वासिष्ठं मारीचं तीर्थमुत्तमम्।  
तीर्थमाङ्गिरसं चैव पौलस्त्यं तीर्थमुत्तमम्॥१०६॥

पुलहाभिधं ऋतोस्तीर्थं तीर्थं च भृगुसंज्ञितम्।  
कूर्मतीर्थं नारसिंहं तीर्थं भयनिवारणम्॥१०७॥

पञ्चपाण्डवतीर्थानि मुनिभिः संश्रितान्यपि।  
सन्ति तीर्थानि पुण्यानि भुक्तिमुक्तिप्रदानि च॥१०८॥

दुर्लभं तेषु च स्नानमालस्याभिहतात्मनाम्।  
नराणामल्पसाराणां कलिकाले विशेषतः॥१०९॥

अष्टतीर्थेषु पुण्येषु परितः शेषशायिनः।  
मत्स्यतीर्थे च वाराहे पादाख्ये शङ्खचक्रयोः॥११०॥

तीर्थे च पद्मनाभाख्ये धर्माख्येऽधर्मसंज्ञिते।  
मालायितात्मनोर्गङ्गाताम्रपर्ण्योश्च केशवे॥१११॥

यः स्नात्वा दशतीर्थेषु पावनेषु विशेषतः।  
सेवेतानन्तशयनं नरसिंहं च भक्तितः॥११२॥

स प्राप्नोति परं स्थानमिह चाखिलसम्पदः।  
तस्मात् पुण्यतमं क्षेत्रमनन्तशयनाभिधम्॥११३॥

स्वयं व्यक्तोऽभवद् यत्र पुण्यक्षेत्रेऽम्बुधेस्तटे।  
पद्मनाभो नृसिंहश्च तत् स्वयंव्यक्तमुत्तमम्॥११४॥

क्षेत्राणामुत्तमं क्षेत्रं सर्वसिद्धिप्रदं शुभम्।  
महत्त्वमस्य क्षेत्रस्य को जानाति जगत्त्रये॥११५॥

सकृद्वानन्तशयनं प्राप्यानन्तं निषेव्य च।  
कृतकृत्यो नरो भूयान्मुक्तिमेति न संशयः॥११६॥

अनन्तशयनक्षेत्रमाहात्म्यमिदमद्भुतम्।  
यच्च पृष्टं भवद्भिस्तु तदेतत् कथितं मया॥११७॥

य एतच्छ्रावयेद् भक्त्या शृणुयाद्वापि भक्तितः।  
तावुभौ कृतकृत्यौ हि मुक्तिमस्मात् समेष्यतः॥११८॥

पुत्रार्थी लभते पुत्रान् धनार्थी लभते धनम्।  
विद्यार्थी प्राप्नुयाद् विद्यां माहात्म्यश्रवणाद्धरेः॥११९॥

लिखित्वा यस्तु माहात्म्यं ब्राह्मणेभ्यः प्रयच्छति।  
स वै ज्ञानी भवेदन्ते मुक्तिं विन्दति मानवः॥१२०॥

पूजयेत् पुस्तकं वापि गृहे संस्थाप्य भक्तितः।  
तत्रैव सम्पदः सर्वा नृत्यन्ति परमादरात्॥१२१॥

इदं पवित्रं पापघ्नं सर्वकालेषु यः पठेत्।  
स सर्वाः सम्पदो भुक्त्वापद्मनाभप्रसादतः॥१२२॥

इहामुत्र सुखी भूयादमृतत्वं च गच्छति।  
इत्युक्तमेतद् वो विप्रा मया व्यासप्रसादतः॥१२३॥

अनन्तपद्मनाभस्य चरितं महदद्भुतम्।  
श्रुतं भवद्भिरखिलं कुशलानि भवन्तु वः॥१२४॥

इत्युक्तास्ते तदा विप्रा आनन्दाश्रुपरिप्लुताः।  
सूतं पौराणिकं सर्वे पूजयाञ्चक्रुरञ्जसा॥१२५॥

श्रुतं त्वत्त इदं सूत पुण्यं हरिकथामृतम्।  
कृतार्थाः स्म चिरं जीव हरिलीलामृतप्रदः॥१२६॥

इति तं नन्दयित्वाथ ते च सर्वे महर्षयः।  
माध्याह्नसवनायाशु प्रोद्यतास्तेऽभवन्मुदा॥१२७॥

इति श्रीब्रह्माण्डपुराणे श्रीमदनन्तशयनक्षेत्रमाहात्म्ये  

एकादशोऽध्यायः।

समाप्तं च श्रीमदनन्तशयनक्षेत्रमाहात्म्यम्।

**शुभं भूयात्।**

# Please dont Edit this page (Blank Page)

॥श्रीः॥

श्रीमज्जनार्दनवासुदेवाय नमः॥

**श्रीवल्कलक्षेत्रमाहात्म्यम्।**

(श्रीमज्जनार्दनक्षेत्रमाहात्म्यम्)

**प्रथमोऽध्यायः**

वन्दे सुन्दरराजं तं श्रीवराहात्मकं विभुम्।  
पावनागारनिलयं जनार्दनतनुं हरिम्॥१॥

सुपुण्ये नैमिशारण्ये शौनकाद्या महर्षयः।  
प्रातःसवनहोमान्ते सूतं पप्रच्छुरादरात्॥२॥

व्यासशिष्य महाप्राज्ञ सूत तद् वदविस्तरात्।  
वल्कलाख्ये महापुण्ये क्षेत्राणामुत्तमोत्तमे॥३॥

दक्षिणाम्बुनिधेस्तीरे रामक्षेत्रे जनार्दनः।  
नित्यं वसति सर्वेषां दर्शनान्मुक्तिदो नृणाम्॥४॥

इत्युक्तं हि त्वया पूर्वं क्षेत्रं तद् वल्कलाभिधम्।  
कुतोऽभूत् सर्वदेवेशः कुतोऽत्रास्ते जनार्दनः॥५॥

क्षेत्रस्यास्य च माहात्म्यं श्रोतुमिच्छामहे वयम्।  
कति तीर्थानि सन्त्यत्र तत् सर्वं वद नो मुने॥६॥

इत्युक्तो मुनिभिस्तत्र स्मृत्वा सूतो जनार्दनम्।  
रोमाञ्चिताङ्गो नत्वा तं प्राह तान् रोमहर्षणः॥७॥

शृणुध्वं मुनयः सर्वे स्मारितोऽस्मि हरेः कथाम्।  
वक्ष्यामि भवतामद्य शृणुध्वं तदिहाद्भुतम्॥८॥

वैजयन्त्यां सभायां हि ब्रह्मा लोकपितामहः।  
उपास्यमानो निखिलैर्देवैरिन्द्रपुरस्सरैः॥९॥

रुद्रैर्वसुभिरादित्यैर्विश्वेदेवैर्मरुद्गणैः।  
गन्धर्वैश्चारणैः सिद्धैर्गुह्यकैरप्सरोगणैः॥१०॥

नवप्रजेशैर्मुनिभिः पर्वतैः सरितां गणैः।  
सरोभिश्च समुद्रैश्चनागैर्यादोगणैरपि॥११॥

सङ्कल्पैश्च विकल्पैश्च योगैरष्टाङ्गसंयुतैः।  
मूर्तिमद्भिः समस्तैश्च मासैः संवत्सरैरपि॥१२॥

सन्ध्याभिस्तिसृभिः कालैः षड्भिश्च ऋतुभिस्तथा।  
दिनैर्वारैस्तथा ऋक्षैर्योगैश्च करणैरपि॥१३॥

कलाकाष्ठामुहूर्तैश्च देवराजेन वायुना।  
सरस्वत्या च सावित्र्या गायत्र्या प्रणवेन च॥१४॥

तत्रास्ते हि मुदा ब्रह्मा सर्वलोकेश्वरेश्वरः।  
तदा महाभागवतो नारदः परमेश्वरम्॥१५॥

दृष्ट्वावैकुण्ठगं देवं भूतिदं सर्वगं हरिम्।  
श्रीभूमिसहितं श्रीशं सच्चिदानन्दविग्रहम्॥१६॥

स्तुत्वा तन्नामभिर्नत्वा तेन चाप्यादृतो मुनिः।  
गोविन्द वासुदेवेति गायन्नेव मुदा हरिम्॥१७॥

महतीं मूर्छयित्वा तु त्रितन्त्रीं रणयन् मुहुः।  
नामकीर्तनसन्तुष्टः स्फुरदङ्गरुहो मुनिः॥१८॥

ध्यायंस्तमेव देवेशं विवशो हृष्टलोचनः।  
गानप्रियेण हरिणाप्यनुयातो निरन्तरम्॥१९॥

समागतो ब्रह्मलोकं सर्वे तं ददृशुस्तदा।  
ब्रह्मापि तं हरिं दृष्ट्वा सहैवानेन चागतम्॥२०॥

तद्गानासक्तहृदयमाहूतमिव चागतम्।  
वैकुण्ठाद् योगिहृदयाद् रविबिम्बादतिप्रियम्॥२१॥

तन्नामगानस्थानं तदाश्रित्यायान्तमच्युतम्।  
स्वासनात् सहसोत्तस्थौ सर्वेऽपि सहसोत्थिताः॥२२॥

ब्रह्माणो नव तं दृष्ट्वाब्रह्माणं चोत्थितं तदा।  
अज्ञानात् तमदृष्ट्वेशंहरिं विधिपुरस्कृतम्॥२३॥

ब्रह्माङ्गजं मुनिं दृष्ट्वाकेवलं शङ्कितास्ततः।  
किञ्चिदाक्षेपतः प्रोचुरनालोच्य पितामहम्॥२४॥

प्रत्युत्थास्यन्ति न क्वापि पितरः पुत्रमागतम्।  
सर्वलोकविरुद्धं हि कथमेतत् त्वया कृतम्॥२५॥

इत एवं हि मर्यादा भवेज्ज्येष्ठकनिष्ठयोः।  
त्वदीयो ह्याचरेद् यद्यदन्योऽप्याचरते जनः॥२६॥

लोकोऽयं नष्टमर्यादः सीदत्येव पितामह।  
अकार्यमेतद् भवता कथमत्र कृतं बत॥२७॥

इति तैरुदितं धार्ष्ट्यादज्ञात्वा चैव तत्कृतम्।  
नाक्षेप्यं महतां कृत्यमित्यज्ञैर्निर्भयैस्तदा॥२८॥

ब्रह्मा तदीरितं श्रुत्वा दृष्ट्वा महदतिक्रमम्।  
युक्तं च स्वकृतं स्मृत्वा तान् दृष्ट्वान्यायसंस्थितान्॥२९॥

दृष्ट्वालङ्घितमर्यादान्निर्भयांस्तान् प्रजापतीन्।  
बभाषे तांस्तदा ब्रह्मा विष्णुमायाप्रचोदितान्॥३०॥

मत्कृतं त्वविचार्यैव सहसा मानुषा इव।  
यदवोचन् भवन्तोऽत्र हेलनं मे तु तत् कृतम्॥३१॥

ततो भवन्तो गच्छन्तु मानुषं लोकमद्य वै।  
शशाप तानिति ब्रह्मा ततो भीताः प्रजेश्वराः॥३२॥

सत्यलोकाच्च्युताः शीघ्रं भुवं गन्तुं प्रवेपिताः।  
अहो कष्टमहो कष्टमहो कष्टमभूदिह॥३३॥

यदा यादृग् भवेद्येषां तत्तु नावैति कोऽपि च।  
नारदागमनान्नोऽद्य महत्यापत् समागता॥३४॥

सङ्गो भागवतानां तु मलघ्न इति तन्मृषा।  
बभूव विषमे काले सर्वं स्याद् विपरीतवत्॥३५॥

धिग् बुद्धिमपि धिग् दाक्ष्यं धिक् चास्माकं प्रगल्भताम्।  
यदुक्तो लोककर्तासौ सर्वज्ञो युक्तकार्यकृत्॥३६॥

महीयान् महतां चापि कुतोऽस्माभिर्विमोहितैः।  
हेलनं हि कृतं यस्मान्नान्यैरेवं कृतं बत॥३७॥

तस्मात् ते सुखिनः सर्वे नो वयं भयवर्जिताः।  
महदुल्लङ्घनं लोके ह्यनर्थाय भवेद् ध्रुवम्॥३८॥

किं कुर्मः क्व च गच्छामः कश्च नः शरणं भवेत्।  
गत्वा भुवं क्व गच्छामः कदास्यान्तो भवेच्च नः॥३९॥

तत्र गत्वा च किं कार्यं तन्मुक्तिरचिराद् भवेत्।  
कुत्र कस्य प्रभावेन वक्ता नोऽस्य च को भवेत्॥४०॥

स नारदो वा वक्ता स्याद् योऽभून्नो दुःखसूचकः।  
इत्यालोच्यावदन् सर्वे नारदं तं प्रजेश्वराः॥४१॥

नमस्ते नारदमुने शीघ्रमाख्याहि मा चिरम्।  
अधोऽद्य पततां चैषां कथं स्यात् पुनरुत्थितिः॥४२॥

क्ववा वासोऽस्तु नः सौम्य किं वा कार्यं च तत्र वै।  
तदेतत् सर्वमाख्याहि सर्वं जानाति वै भवान्॥४३॥

आपन्नार्तिहरो देवस्तद्भक्तस्त्वं च तादृशः।  
इत्युक्तः शोकसन्तप्तान् प्रजेशान् वीक्ष्य नारदः॥४४॥

स्वयं चापि शुचा तप्तः स्मृत्वा देवं जनार्दनम्।  
हार्दं च तस्य दयया स्वं ज्ञात्वा प्राह तानृषिः॥४५॥

शुचं प्रशमयन्नेषां सुधामधुरया गिरा।  
भयं वो मास्तु वक्ष्यामि प्रदेशं वो हितं शुभम्॥४६॥

गन्तव्यं ब्रह्मणः शापाद् भवद्भिर्भूतलं प्रति।  
श्रेयस्करं तद् भवति भवतां ब्रह्मणो वचः॥४७॥

हितायैव हि पुत्राणां पितृसन्तर्जनं भुवि।  
तथाह्यत्र भवत्प्राप्तो निग्रहोऽनुग्रहाय वः॥४८॥

तद् गच्छत भुवं शीघ्रं दक्षिणाम्बुनिधेस्तटे।  
रामक्षेत्रे सुपुण्येऽस्मिन् कण्वाश्रमसमीपतः॥४९॥

सर्वदेवमयोऽश्वत्थः सर्वदा यत्र तिष्ठति।  
प्रयागेऽक्षयवटवत् सर्वसिद्धिप्रदः सदा॥५०॥

इतो गच्छन्तु तत्रैव श्रेयो भवति वो ध्रुवम्।  
श्रुत्वा तदीरितं तत्र ब्रह्माणो नारदं मुनिम्॥५१॥

ऊचुः कथं तच्छ्रेयः स्यात् कुत्राश्वत्थः सुरार्चितः।  
भूमण्डले महाभाग पञ्चाशत्कोटिविस्तृते॥५२॥

लक्षयोजनविस्तारे दक्षिणे वरुणालये।  
तत्तीरे कुत्र वा कण्वस्तिष्ठत्याश्रममण्डले॥५३॥

अस्माकं तदभिज्ञानं कथं वात्र भविष्यति।  
तदुपायं वद मुने दीनानामकृतात्मनाम्॥५४॥

भवाम येन सुखिनो न हि ते स्याद् वचोऽन्यथा।  
इत्यर्थितो नारदश्च प्राह तान् भाविकार्यवित्॥५५॥

प्रजेशा वो भयं मास्तु च्युतो मे वल्कलो भुजात्।  
सम्प्रयाति भुवं विष्णोर्मायया चलितो जवात्॥५६॥

अनुयात तमेवाशु यूयं सर्वेऽप्यशङ्किताः।  
भवद्भिस्तत्र वस्तव्यः स पतेद् यत्र वल्कलः॥५७॥

तद् वल्कलाभिधं क्षेत्रं पुण्यक्षेत्रं सुरार्चितम्।  
दक्षिणाम्बुनिधेस्तीरे भविष्यति सुपावनम्॥५८॥

यत्रैवास्ते महाश्वत्थः शीघ्रसिद्धिप्रदो भुवि।  
यूयं वसत तत्रैव सिद्ध्यर्थं हि प्रजेश्वराः॥५९॥

ब्रह्मणो यजमानस्य सुप्रसन्नो जनार्दनः।  
आयास्यत्यचिरात् तत्र कर्मणां फलदो हरिः॥६०॥

दर्शनान्मुक्तिदो नृृणां सर्वकर्मसमर्चितः।  
असिश्च वरुणा चैव गङ्गा रामशरोद्धृता॥६१॥

पातालाद् यत्र तिष्ठन्ति पर्ववृद्धियुताः शुभाः।  
पावनायैव लोकानां स्नातानामिह पर्वसु॥६२॥

चतुर्मुखा तत्र गङ्गा सदा पापविनाशिनी।  
युष्मत्कृते चक्रतीर्थं साक्षाच्चक्रकृतं भवेत्॥६३॥

पृथक् पातालगङ्गा च पातालाद् यत्र चोत्थिता।  
तद्धि क्षेत्रं महापुण्यं भवतां सिद्धिदं भवेत्॥६४॥

क्षिप्रं प्रयात तद् यूयमित्युक्त्वा तान् प्रजेश्वरान्।  
नारदो रणयन् वीणां ध्यायन्नेव जनार्दनम्॥६५॥

तन्नामान्यतिपुण्यानि सद्यः पापहराणि च।  
शुश्रूषूणां च मन्दानां पूर्णसन्तोषसम्भृतः॥६६॥

मुनिर्महाभागवतो जगामाथ पितामहम्।  
ब्रह्माणस्ते ततस्तस्मात् तदुक्तया तर्पितान्तराः॥६७॥

च्युतास्तपोजनौ तीर्त्वा महर्लोकमतीत्य च।  
स्वर्गतास्तद् व्यतीत्याथ सूर्यादीनप्यतीत्य च॥६८॥

अन्तरिक्षाच्च्युता भूमिं विविशुर्वल्कलानुगाः।  
स वल्कलोऽपि वेगेन तानाकृष्य प्रजेश्वरान्॥६९॥

दक्षिणाम्बुनिधेस्तीरे कण्वाश्रमसमीपतः।  
सर्वदेवमयोऽश्वत्थो यत्रास्ते लोकपूजितः॥७०॥

दर्शनात् सर्वपापघ्नःशीघ्रसिद्धिप्रदो नृणाम्।  
अवतीर्याथ तत्रास्ते पञ्चकोशं समाक्रमन्॥७१॥

नवापि तत्र ब्रह्माणो दक्षिणाम्बुनिधेस्तटे।  
विराजमानमश्वत्थं दर्शनान्मुक्तिदं नृणाम्॥७२॥

दृष्ट्वा तं पुण्यनिलयं ब्रह्मविष्णुशिवादिभिः।  
देवैरिन्द्रादिभिश्चैव गन्धर्वैश्च महर्षिभिः॥७३॥

स्कन्धोपस्कन्धपत्रेषु मध्याद्यन्तेषु संश्रितम्।  
गव्यूतिविस्तृतच्छायं निबिडं च महोच्छ्रितम्॥७४॥

दृष्ट्वा सन्तोषमतुलं प्राप्य ते शुद्धचेतसः।  
ऊचुः परस्परं तत्र मुदितेन्द्रियवृत्तयः॥७५॥

अहो भाग्यमहो भाग्यं यदभूद् दर्शनं हि नः।  
सर्वदेवाश्रयस्यास्य पिप्पलस्य महातरोः॥७६॥

अत्र वासः कृतो येन स कृतार्थो भवेद् भुवि।  
ततोऽत्रैव निवत्स्यामः सर्वसिद्धिप्रदे शुभे॥७७॥

**इति निश्चित्य ते तत्र पिप्पलस्य महातरोः।  
समाश्रित्य च सुच्छायमुपासन्ते प्रजेश्वराः॥७८॥**

इति श्रीब्रह्माण्डपुराणे श्रीवल्कलक्षेत्रमाहात्म्ये

प्रथमोऽध्यायः।  
————

अथ द्वितीयोऽध्यायः।

अथ प्रजेश्वरास्तत्र निवसन्तो मुदान्विताः।  
इतः किं कार्यमस्माभिरिति दध्युः स्वचेतसा॥१॥

तत्र चिन्तयतां तेषां प्रजेशानां पुरस्तदा।  
नारदो वृद्धविप्रात्मा कुशपाणिः शुचिव्रतः॥२॥

ब्रह्मतेजोऽग्निदुर्धर्षो ध्यायन् ब्रह्म सनातनम्।  
हृदब्जनिलयं विष्णुं गृणन्नुपनिषद्गणैः॥३॥

गुह्यैस्तन्नामभिर्दिव्यैः स्मरन् सन्तुष्टमानसः।  
ददृशे पुरतस्तेषां महाभागवताग्रणीः॥४॥

तं दृष्ट्वा पुरतो विप्रं वृद्धवैष्णवमुत्तमम्।  
ब्रह्मतेजोमयं शान्तमुद्यद्भास्करसन्निभम्॥५॥

**उत्थिताः सहसा सर्वे कृताञ्जलिपुटा मुदा।  
अश्वत्थतरुसुच्छायामाश्रित्योपनिवेश्य च॥६॥**

विधिवत् पूजयित्वा तमिदमूचुः प्रजेश्वराः।  
स्वागतं ते मुनिश्रेष्ठ कृतार्थास्तव दर्शनात्॥७॥

वयमत्र न सन्देहः कुतो वा त्वमिहागतः।  
सिद्धिदोऽस्ति भवान्नूनमापन्नानां द्विजोत्तम॥८॥

ब्रह्मशापविमूढानामागतानामिमां भुवम्।  
महदुल्लङ्घनादस्माद् येनोपायेन तारिताः॥९॥

स्याम सत्यं गता भूयोऽप्यनुग्राह्याश्च वेधसा।  
तद् ब्रूहि करुणासिन्धो सर्वज्ञो हि भवान् ननु॥१०॥

इति पृष्टः स तानाह विप्ररूपो विधेः सुतः।  
नारदः परमप्रीतः स्मृत्वा देवं जनार्दनम्॥११॥

यूयं भागवताः सर्वे ब्रह्मपुत्राः प्रजेश्वराः।  
यदि मुह्यथलोकोऽयं कां वा गतिमवाप्नुयात्॥१२॥

नूनं यन्मायया लोको मुग्धोऽयं मन्यते परम्।  
हन्तारं स्वं हन्यमानं तस्मै श्रीविष्णवे नमः॥१३॥

यन्नाभिपद्मसम्भूतो ब्रह्मा तद्वशगोऽनिशम्।  
स्वतन्त्रेणास्वतन्त्रोऽयमीरितश्चेष्टतेऽपि च॥१४॥

तेन शप्ताः कथं ब्रूत यूयं वा शापमोहिताः।

नान्योऽस्ति कर्ता जगतामृते तं  
कर्तारमीशं पुरुषं ब्रह्मयोनिम्।  
एकः स्वतन्त्रः परमो हि विष्णु-  
र्नान्यः स्वतन्त्रः परतन्त्र एव॥१५॥

निमित्तमात्रं विधिशर्वपूर्वान्  
देवान् विधायैव स पूर्णकामः।  
थत्तेऽस्य सृष्टिस्थितिसंयमादीन्  
विश्वस्य दुःखं च सुखं च भूयः॥१६॥

भयाभये वृद्धिमथापि हानिं  
ज्ञानं तथान्यत् सृतिबन्धमुक्तीः।  
तमेव चाद्यं पुरुषं पुराणं  
ज्ञात्वा प्रपद्येत विमुक्तिकामः॥१७॥

हरिं प्रपन्नो हि जनः स भूयो  
न जायते नास्य भयं कुतश्चित्।  
ज्ञात्वा तमीशं पुरुषोत्तमं हि  
तस्य प्रसादात् सुखमाप्नुवन्ति॥१८॥

वेदैरपि च वेदान्तैर्वेद्यो नारायणो हरिः॥१९॥

कार्त्स्न्येन यं वेदयितुं वेदैरपि न शक्यते।  
यतो वाचो निवर्तन्ते अप्राप्य मनसा सह॥२०॥

आनन्दं ब्रह्मणो विद्वान् न बिभेति कुतश्चन।  
प्रणवः सर्ववेदात्मा वाचको यस्य वै हरेः॥२१॥

सर्ववेदैकवेद्योऽसौ हरिर्नारायणः सदा।  
उपक्रमोपसंहारौ वेदानां हरिरोमिति॥२२॥

यो वेदादौ स्वरः प्रोक्तो वेदान्ते च प्रतिष्ठितः।  
तस्य प्रकृतिलीनस्य यः परः स महेश्वरः॥२३॥

यस्यान्तो नैव चादिश्चवासुदेवः सनातनः।  
कल्पान्ते शिष्यते योऽसौ कल्पादौ सृजतेऽखिलम्॥२४॥

नारायणो वासुदेवस्तथा सङ्कर्षणः परः।  
प्रद्युम्नश्चानिरुद्धश्च मुक्तिदः सृष्टिकृत् पतिः॥२५॥

श्रीर्माया च जया चैव कृतिः शान्तिश्च शक्तयः।  
ताभिर्युक्तः स लोकस्य जन्मादिकृतसौख्यदः॥२६॥

यत्र प्रमाणं शास्त्राणि यो वाच्यः शब्दसञ्चयैः।  
आत्मा स्वतन्त्रः सर्वेशश्चिदानन्दमयो हरिः॥२७॥

यश्चानन्दगुणो ब्रह्म विजिज्ञास्यो जनार्दनः।  
यच्च किञ्चिज्जगत्यस्मिन् दृश्यते श्रूयतेऽपि वा॥२८॥

अन्तर्बहिश्च तत् सर्वं व्याप्य नारायणः स्थितः।  
स ब्रह्मा स शिवः सेन्द्रः सोऽक्षरः परमः स्वराट्॥२९॥

देवादीनां महाविष्णुर्वाच्यः सर्वैश्च नामभिः।  
प्रकृतिं स्वामवष्टभ्य सृजते हरते हरिः॥३०॥

प्रकृत्या गुणसम्पन्नान् देवमानुषदानवान्।  
अनादिकर्मसम्बद्धान् सर्गे सृष्ट्वा च देहिनः॥३१॥

यथाकालं यथायोग्यं पुनः कर्माणि चेश्वरः।  
कारयित्यैव सर्वेषां कर्मणां फलदोऽपि सः॥३२॥

निमित्तमात्रमन्ये वै सुखदुःखोपपत्तिषु।  
निमित्तीकृत्य भगवान् ब्रह्मादीन् देहिनो हरिः॥३३॥

स्वतन्त्र ईशः कुरुते सुखदुःखे भयाभये।  
ततो ध्यात्वा तमेवेशं प्रणतार्तिहरं हरिम्॥३४॥

प्राप्नुवन्तु भवन्तोऽत्र क्षिप्रं क्षेत्रप्रभावतः।  
अश्वत्थोऽत्र महावृक्षः सर्वदेवाश्रयः सदा॥३५॥

सद्यःसिद्धिप्रदो नृृणां दर्शनात् परिसर्पणात्।  
नमस्कारात् तथा स्पर्शाद् वासादत्र च संश्रयात्॥३६॥

अभूद् भाग्यवशात्र वासो देवेरितो ननु।  
तमेव देवं ध्यायन्तो जपन्तोऽष्टाक्षरं मनुम्॥३७॥

तिष्ठध्वमचिरेणात्र प्रसीदति जनार्दनः।  
प्राप्नुवन्तु भवन्तोऽत्राभीप्सितं तत्प्रसादतः॥३८॥

तपोमूर्तिर्महादेवस्तपसाशु प्रसीदति।  
तस्यादौ नाभिपद्मस्थः किञ्चिन्नेक्ष्य पितामहः॥३९॥

किं कार्यमुदपूर्णेऽस्मिन् मयैकेनेति चिन्तयन्।  
कृपया तेन हरिणा प्रोक्तस्तप तपेति च॥४०॥

केनाप्यहं समादिष्टस्तपेत्यादरतो ननु।  
तमेव तपसा विद्यां सोऽपनुद्याद् भयं मम॥४१॥

इति निश्चित्य तपसा तमाराध्याभयोऽभवत्।  
तथा यूयं च तपसा तमाराध्य जनार्दनम्॥४२॥

प्राप्नुताभीप्सितं काममत्र सर्वेश्वरं हरिम्।  
इत्युक्त्वा गन्तुमुद्युक्ते तस्मिन् विप्रवरे पुनः॥४३॥

तमूचुः पलितं विप्रं प्रश्रयावनतास्तदा।  
भवतो दयया ब्रह्मन् तारिता दर्शनादपि॥४४॥

योगोऽयं कथितः साधु त्वयैवातिदयालुना।  
स्नानमूलो ह्ययं ब्रह्मन् स्नानमूलाः क्रियाः शुभाः॥४५॥

अत्रास्पृश्यमथापेयं वर्तते लवणार्णवे।  
नैवाम्भो दृश्यते क्वापि स्नानं वात्र कुतस्तपः॥४६॥

वासो वात्र महाभाग तस्मादत्रोदकं बहु।  
लभेमहि यथा ब्रह्मन् तदादिशतु नो भवान्॥४७॥

इति प्रार्थयतस्तांश्च त्रिकालज्ञो द्विजोत्तमः।  
निरीक्ष्य प्राह वृद्धात्मा नारदो ब्रह्मणोऽङ्गजः॥४८॥

शृणुध्वं वचनं यूयं महाभागवतोत्तमाः।  
सत्यमेव भवत्प्रोक्तं नात्राम्भो विद्यते क्वचित्॥४९॥

आपन्नार्तिहरो देवः प्रपन्नसुखदो हरिः।  
शं विधास्यति वो नूनमचिरेण जनार्दनः॥५०॥

तदीरितोऽहं वक्ष्यामि भवतां यद्धितं वचः।  
तद् द्रुतं नात्र सन्देहो भविता भवतामितः॥५१॥

स्नानार्थमचिराद् गङ्गां पातालादुद्धरिष्यति।  
पवित्रमर्चिमच्चित्रं महावेगं सुदर्शनम्॥५२॥

तीर्थार्थं भवतां देवः प्रेरयेत् स जनार्दनः।  
आगच्छेन्महतो वेगाच्चक्रं भगवदीरितम्॥५३॥

युष्मदिष्टार्थदानाय यूयं तन्महदद्भुतम्।  
दृष्ट्वा तेजोमयं चक्रं मा भैष्टातः सुखं हि वः॥५४॥

भवेच्चाभीप्सितं शीघ्रं तत्र पातालगङ्गया।  
सुदर्शनं समागत्य वसेत् तत्रैव सर्वदा॥५५॥

दुर्लभं तत्र वै स्नानं भवन्तः कुर्वते सदा।  
विमुक्ता ब्रह्मणः शापात् सत्यं गच्छत नान्यथा॥५६॥

**इत्युक्तास्ते च संहृष्टा ध्यायन्तस्तं जनार्दनम्।  
आश्रित्याश्वत्थमूलं तत् तपश्चेरुः प्रजेश्वराः॥५७॥**

इति श्रीब्रह्माण्डपुराणे श्रीवल्कलक्षेत्रमाहात्म्ये  

द्वितीयोऽध्यायः।  
—————

**अथ तृतीयोऽध्यायः।**

नारदस्त्वेवमुक्त्वा तान् प्रजेशान् ब्रह्मणः सुतः।  
गृणन्नेतानि नामानि मलघ्नानि च शृण्वताम्॥१॥

नारायण हरे कृष्ण वासुदेव जनार्दन।  
गोविन्द पद्मनाभेति गायन् सन्तोषसम्भृतः॥२॥

वैकुण्ठं विष्णुनिलयं जगाम तमसः परम्।  
तत्र गत्वा जगन्नाथं श्रीपतिं भक्तवत्सलम्॥३॥

स प्रणम्यास्तुवद् भक्त्या शुभैस्तन्नामभिर्गृणन्।  
ॐ नमो विष्णवे तुभ्यं नारायण नमोऽस्तु ते॥४॥

स्यादों नमो भगवते वासुदेवाय चक्रिणे।  
नमः शुचिषदे तुभ्यं हंसाय परमात्मने॥५॥

पराय ज्योतिषे तुभ्यं केशवाय नमो नमः।  
स्वयम्भुवे सृष्टिकर्त्रे नमः सङ्कर्षणाय च॥६॥

हयग्रीवाय कृष्णाय दत्ताय कपिलाय च।  
शिवाय शिपिविष्टाय सर्वज्ञाय चिदात्मने॥७॥

पञ्चविंशाय देवाय पञ्चकालात्मने नमः।  
वराहाय नृसिंहाय वामनाय नमो नमः॥८॥

त्रिविक्रमाय रामाय नमो बुद्धाय कल्किने।  
नमो मत्स्याय कूर्माय धेनवे रसपायिने॥९॥

कुमाराय नरायापि नमो नारायणाय ते।  
यज्ञाय यजमानाय यज्ञहोत्रे नमो नमः॥१०॥

बलाय वृषभायापि शिंशुमारात्मने नमः।  
अजितायाप्यनन्ताय नमो रुद्राय मीढुषे॥११॥

वामदेवाय चोग्राय शान्ताय प्रभवे नमः।  
हृषीकेशाय कृष्णाय पञ्चविंशाक्षरात्मने॥१२॥

छायाछायाद्वितीयाय सर्वकर्त्रे च साक्षिणे।  
कालावयवरूपाय कालचक्रधराय च॥१३॥

नमोऽस्तु ते सदा भूमन् प्रपन्नपरिपालक।  
परिपाहीश भक्तांस्त्वं सततं करुणानिधे॥१४॥

स्तुत्वैवं तं हरिं ध्यायन् गायन्नास्ते स नारदः।  
ततः प्रसन्नो भगवान् महाभागवतं कविम्॥१५॥

नारदं प्राह देवेशो मन्दस्मितमुखाम्बुजः।  
ब्रह्माङ्गज महाभाग सर्वलोकहिते रत॥१६॥

स्वागतं ते किमायातः कुतो वा किमपेक्षितम्।  
कच्चित् तेऽनामयं तात कच्चिल्लोकोऽद्य निर्भयः॥१७॥

समास्ते निर्भया देवासुराः स्वस्थाः समासते।  
किं वा कार्यं मया लोके हिताय तव सर्वदा॥१८॥

ब्रूहि मे वाञ्छितं शीघ्रं प्रसन्नस्तत् करोमि ते।  
इत्युक्तो देवदेवेन विष्णुना प्रभविष्णुना॥१९॥

नारदः प्राह देवेशं भक्त्या सप्रश्रयो मुदा।  
सर्वज्ञ सत्यसङ्कल्प सर्वलोकहिते रत॥२०॥

ब्रह्मादयः सुराः सर्वे विना त्वत्प्रेरणां क्वचित्।  
न शक्ताश्चलितुं वापि नैवास्त्यविदितं तव॥२१॥

भिद्यते हृदयग्रन्थिश्छिद्यन्ते सर्वसंशयाः।  
क्षीयन्ते चास्य कर्माणि त्वयि दृष्टे परावरे॥२२॥

**किमभीप्सितमस्तीह विना त्वद्दर्शनं हरे।  
त्वां दृष्ट्वाद्य कृतार्थोऽस्मि नान्यत् पश्याम्यतोऽधिकम्॥२३॥**

**भक्ताभीप्सितकल्पद्रुर्भवान् नूनं जनार्दन।  
न सीदन्ति च ते भक्ताः क्वापि लोके महेश्वर॥२४॥**

**नारायणेत्यभिहिते गजेशेन द्रुतं हरे।  
अशक्यं ब्रह्मरुद्राद्यैः सर्वैः सर्वोत्तम प्रभो॥२५॥**

**गजावनं हि कृतवान् कृपया भक्तवत्सल।  
कृत्यामात्रेयविहितां चक्रेणाशु निरस्य च॥२६॥**

**निरामयं तं नृपतिं चकृषे भक्तवत्सल।  
तथाधुनापि चक्रेण भक्तास्ते सृष्टिहेतवः॥२७॥**

**ब्रह्माणो नव विष्णो ते पालनीया जनार्दन।  
दृष्ट्वा मामुत्थितं देवं ब्रह्माणमविशङ्किताः॥२८॥**

**यदाक्षिपन् तदा ब्रह्मा शप्त्वा भूमिं गतान् व्यधात्।  
अहं यदृच्छया तत्र गतस्त्वां संस्मरन् भुवि॥२९॥**

**तान् दृष्ट्वातीव निर्विण्णान् दक्षिणाम्बुनिधेस्तटे।  
तीर्थमाकाङ्क्षतः स्नातुं प्रदेशे जलवर्जिते॥३०॥**

**समुद्रोदं विना देव तान् स्मरन्नहमागतः।  
भवेद् भद्रं हि युष्माकमचिरेण प्रजेश्वराः॥३१॥**

यूयं महाभागवताः सृष्टिकर्मणि योजिताः।  
भक्तार्तिभञ्जनो नूनं देवदेवो जनार्दनः॥३२॥

चक्रपाणिर्महादेवः सत्यसङ्कल्प ईश्वरः।  
गङ्गामाकृष्य भवतां चक्रेणात्र रसातलात्॥३३॥

तीर्थं करोति चक्राख्यं चक्रपाणिर्जनार्दनः।  
यत्र स्नानेन वो मुक्तिर्भविष्यति न संशयः॥३४॥

तानित्युक्त्वाहमगमं भक्तवत्सल तेऽन्तिकम्।  
ममेप्सितमिदं देव कुरु शीघ्रं कृपानिधे॥३५॥

प्रेष्यतां हेतिराजोऽयमचिरेण जनार्दन।  
शिवाय सर्वलोकानां पावनाय महाप्रभो॥३६॥

यत्र कण्वाश्रमाभ्याशे त्वमश्वत्थात्मकः स्थितः।  
तत्र मे वल्कलं पूर्वमपतद् ब्रह्मभिः सह॥३७॥

पञ्च क्रोशान् समाक्रम्य तत् पुण्यक्षेत्रमुत्तमम्।  
वल्कलाख्यं महादेव सद्यो मुक्तिप्रदं नृणाम्॥३८॥

वरुणा चाप्यसी गङ्गा चमसे स्तां प्रजापतेः।  
ब्रह्मणो यजमानस्य प्रादुर्भूतो यदृच्छया॥३९॥

भवानत्रास्यते देव सर्वकर्मफलार्चितः।  
इत्युक्तो नारदेनाथ देवदेवो जनार्दनः॥४०॥

मन्दस्मितमुखो भूत्वा प्राह नारदमीश्वरः।  
त्वमेव नारदमुने मम चित्तानुगः सदा॥४१॥

ममेप्सितमिदं नूनं तत् करिष्ये त्वयेरितम्।  
तथैव भविता सर्वं यथोक्तं ते महामुने॥४२॥

इत्युक्त्वा भगवान् विष्णुश्चक्रं चिक्षेप वेगतः।  
सुदर्शनं भगवता क्षिप्तं तेजोमयं महत्॥४३॥

कोटिसूर्यौघरोचिष्मद् भ्राजमानं महाद्भुतम्।  
ज्वालामालाकुलं कल्पानलकान्तिसमुज्ज्वलम्॥४४॥

मुष्णच्चक्षूंषि सर्वेषामशक्यमपि वीक्षितुम्।  
प्रलयानिलरंहोवत् सर्वेषामतिभीषणम्॥४५॥

वैकुण्ठात् सत्यमागत्य तपोजनमहर्दिवः।  
समतीत्य भुवं भूमिमगमद् यत्र ते नव॥४६॥

तपश्चरन्ति ब्रह्माणो वल्कलेऽश्वत्थमूलगाः।  
दक्षिणाम्बुनिधेस्तीरे पुण्यक्षेत्रे च पावने॥४७॥

तत्रागते तदा चक्रे प्रलयानलसन्निभे।  
महारभससम्भ्रान्ता नेशास्तदभिवीक्षितुम्॥४८॥

पिधाय ते स्वचक्षूंषि भयकम्पितमानसाः।  
मेनिरे प्रलयं प्राप्तं सम्भ्रमादतिमाहिताः॥४९॥

क्षणेन ब्राह्मणप्रोक्तं स्मृत्वा सर्वे प्रजेश्वराः।  
प्रायेण तद्धरेश्चक्रमेतन्नास्त्यत्र संशयः॥५०॥

अन्यथा तादृशज्योतिस्सङ्गो वान्यस्य किं भवेत्।  
शिवाय नो भवेदेतन्नान्यथा ब्राह्मणोदितम्॥५१॥

इति ते चिन्तयन्ति स्म नवतत्र प्रजेश्वराः।  
महर्जनस्तपस्सत्यवासिनो देवता दिवि॥५२॥

दृष्ट्वा तेजोमयं चक्रं प्रलयानलरंहसम्।  
धावमानमसङ्गेन चिन्तयन्ति ततस्ततः॥५३॥

किमिदं वा कुतो वा स्यात् कस्य हेतोः सुदर्शनम्।  
धावत्येवमसङ्गेन विष्णुहस्तविभूषणम्॥५४॥

नासुराश्चाधुना सन्ति ह्यवध्या देवभीतिदाः।  
कुतो वा चक्रराजोऽयं प्रेषितश्चक्रपाणिना॥५५॥

न जानीमो वयं सर्वे ब्रह्माद्यास्तन्मनीषितम्।  
शमस्तु सर्वलोकानामितश्चक्रागमाद्धरेः॥५६॥

इत्युक्त्वा ते सुरास्तत्र ध्यायन्तो हरिमासत।  
एवं चिन्तयतां तेषां भित्त्वा भूमिं सुदर्शनम्॥५७॥

रसातलं समागच्छद् यत्र भोगवती सरित्।  
उद्धृत्य सागरान् सर्वान् कपिलाग्निप्रदीपितान्॥५८॥

तत्र षष्टिसहस्राणि जलमाकाङ्क्षतश्चिरात्।  
भस्मावशेषितान् दीनानाप्लाव्य स्वजलैः क्षणात्॥५९॥

तत्र तैः सेव्यमाना सा राजते विष्णुपादजा।  
उत्पपात ततो गङ्गा चक्रसन्दर्शिताध्वना॥६०॥

भुवमागत्य तरसा महाचक्रेण भास्वता।  
निरुद्धवेगा सहसा पिप्पलच्छाययावृता॥६१॥

तस्थौ कासाररूपेण सुधाकल्पोदपूरिता।  
मुक्तवेगं ततश्चक्रं दर्शनीयं नृणामपि॥६२॥

सहस्रपत्रकमलमिव तत्राम्भसि स्थितम्।  
दृष्ट्वा तदद्भुतं सर्वे ब्रह्माणो नव ते ततः॥६३॥

कृतार्थास्तर्पिताः सर्वे पूर्णसन्तोषसम्भृताः।  
तुष्टुवुश्चक्रराजं तं विष्णुहस्तविभूषणम्॥६४॥

नमो नमः सहस्रार साधुलोकभयापह।  
दितिजौघाभिष्टुतात्मन् कालरूप महोज्ज्वल॥६५॥

जगत्क्षेमाय भगवान् दधार त्वां सदा हरिः।  
इडस्पते नमस्तुभ्यं स्वस्तिदाय सतां सदा॥६६॥

महिमानं तव स्तोतुं कः शक्तो भुवि वा दिवि।  
गीतं निगमसङ्घैश्च सर्वतः सादरं प्रभो॥६७॥

चरणं पवित्रं विततं पुराणं  
येन पूतस्तरति दुष्कृतानि।  
तेन पवित्रेण शुद्धेन पूता  
अतिपाप्मानमरातिं तरेम॥६८॥

लोकस्य द्वारमर्चिमत् पवित्रं  
ज्योतिष्मद् भ्राजमानं महस्वत्।  
अमृतस्य धारा बहुधा दोहमानं  
चरणं नो लोके सुधितां दधातु॥६९॥

यत्ते पवित्रमर्चिष्यग्ने विततमन्तरा।  
तमो हर त्वं महसा ब्रह्म तेन पुनीमहे॥७०॥

यत् ते पवित्रमर्चिवदग्ने तेन पुनीहि नः।  
त्वयातप्ततनुर्लोके यः स ब्रह्म न चाश्नुते॥७१॥

त्वदङ्कशिरसो देवास्त्वदङ्कितभुजा द्विजाः।  
न स्पृष्टा ये त्वया लोके स्पर्शस्तेषां च गर्हितः॥

सुनाभ पद्मनाभेष्ट शं नोऽद्य भविता त्वया।  
त्वन्नामप्रथितं तीर्थमिदमत्र वसेद् भवान्॥७३॥

चक्रतीर्थमिति ख्यातं नित्यं त्वत्पादसम्भवम्।  
प्रथितं सर्वलोकेषु पावनानां च पावनम्॥७४॥

यत्र स्नानाद् वयं सत्यमाप्नुमस्त्वत्प्रसादतः।  
इत्युक्तो हेतिराजस्तानोमित्युक्त्वा तिरोहितः॥७५॥

तत्रैवास्तेऽनिशं तीर्थे स्पर्शनात् पापनाशकृत्।  
ब्रह्माणस्ते नवाप्यत्र यदा चक्रानुमोदिताः॥७६॥

सस्नुस्ते शुद्धवपुषो जवादस्मान्मुदान्विताः।  
सत्यलोकं ययुः शीघ्रं ब्रह्मणा तेन मोदिताः॥७७॥

तीर्थस्यास्य प्रभावेन स्थितास्तत्र यथापुरा।  
चक्रतीर्थस्य माहात्म्यं महापुण्यप्रदं नृणाम्॥७८॥

वल्कलागमनाच्चैव यत्र क्षेत्रमभूच्छुभम्।  
तदेतत् कथितं विप्राः किमन्यच्छ्रोतुमिच्छथ॥७९॥

इति श्रीब्रह्माण्डपुराणे श्रीवल्कलक्षेत्रमाहात्म्ये  
**तृतीयोऽध्यायः।  
———————**

**अथ चतुर्थोऽध्यायः।**

ऋषय ऊचुः —

व्यासशिष्य महाप्राज्ञ श्रुतोऽस्माभिर्भवन्मुखात्।  
चक्रतीर्थस्य महिमा तस्य चाप्यागतिक्रमः॥१॥

अत्यद्भुततमो लोके सर्वेषां विस्मयप्रदः।  
अधुना श्रोतुमिच्छामश्चेममर्थं चिरेप्सितम्॥२॥

वल्कलाख्ये महापुण्ये चक्रतीर्थोपशोभिते।  
क्षेत्रोत्तमे कदाब्रह्मा समागम्यायजद्धरिम्॥३॥

वरुणा चाप्यसी गङ्गा चमसे चास्थिताः सदा।  
ब्रह्मणो यजमानस्य वर्तमाने क्रतूत्तमे॥४॥

प्रादुरासीद् विराड् देवो देवदेवो जनार्दनः।  
वल्कलाख्यं च यत् क्षेत्रं तज्जनार्दनसंज्ञितम्॥५॥

समभूत् प्रथितं लोके कीर्तनात् पापनाशनम्।  
एतदन्यच्च नः सर्वंविस्तरेण महामते॥६॥

शुश्रूषतां समाख्याहि जनार्दनकथां शुभाम्।  
शृण्वतां नो न वै तृप्तिः शुश्रूषा चाभिवर्धते॥७॥

रसज्ञः को नु तृप्येत विना जडमतीन्भुवि।

श्रीसूत उवाच—

शृणुध्वं मुनयः सर्वे जनार्दनकथां शुभाम्॥८॥

यां श्रुत्वा मुच्यते लोको जन्ममृत्युभयादितः।  
सर्वलोकाधिपो ब्रह्मा सर्वज्ञः कमलासनः॥९॥

सर्ववेदोदितं ब्रह्म चिन्तयन् सततं हरिम्।  
सर्वावतारवित् तस्य तनयोऽर्चन् हरिं सदा॥१०॥

विविधाभिर्विचित्राभिः प्रजाभिः संस्तुतं विभुम्।  
स्वात्मन्यचिन्तयच्छुद्धसत्त्वोद्रिक्तः पितामहः॥११॥

भृगुर्यदा शशापैनं स्वजायाघ्नं हरिं रुषा।  
आसुरेण स्वभावेन शशापाभिमुखः पुनः॥१२॥

भृगुमेव गृहीत्वा तमपस्मारं व्यधाद् द्रुतम्।  
एवमेव हि लोके स्यान्महदुल्लङ्घने फलम्॥१३॥

सर्वे देवाश्चनिर्विण्णास्तं दृष्ट्वा भृगुसङ्कटम्।  
क्षीराब्धेस्तीरमागत्य प्रतोष्य हरिमीश्वरम्॥१४॥

प्रोचुस्त्वन्मुखजं विप्रं सङ्कटान्मोचय प्रभो।  
त्वया चैव त्वदीयैश्च पूज्यन्ते ब्राह्मणाः सदा॥१५॥

नो चेदद्यैव मर्यादा भिन्ना स्यात् त्वत्कृते हरे।  
इत्युक्तः स सुरैर्देवो मोहयंस्तानुवाच ह॥१६॥

नित्यावियुक्तया देव्या श्रिया मे विरहो यदा।  
तदा स्युर्निर्वृता देवा भृगुश्चापि भवेत् सुखी॥१७॥

वियोगोऽस्त्विह दम्पत्योरिति शप्तं हि तेन वै।  
तत् करिष्यामि वः प्रीत्यै भवतामीप्सितं सुराः॥१८॥

इति ब्रुवाणे देवेशे सम्भ्रान्ता देवतागणाः।  
विषण्णचेतसो भीताः परिम्लानमुखाम्बुजाः॥१९॥

किञ्चिद् वदन्ति नैवैते भयाद् द्रष्टुमनीश्वराः।  
तान् दृष्ट्वातीव निर्विण्णान् सुरान् स जगदीश्वरः॥२०॥

प्राह तान् सत्यसङ्कल्पः सुरानाप्याययन् गिरा।  
मा भैष्ट देवाः सर्वेऽत्र मदुक्तं नान्यथा क्वचित्॥२१॥

विप्रशापो गृहीतो मे विप्रो भूयाच्च विज्वरः।  
न वियोगो ममास्तीह श्रिया देव्या कदाचन॥२२॥

श्रीनिवासः श्रीधरोऽहं प्रलये सर्वदापि च।  
तथाप्यहं चरिष्यामि वियुक्तो रमया क्वचित्॥२३॥

पौलस्त्यपीडिता यूयं यदा ह्यर्थयथ स्वयम्।  
तदा दाशरथिर्भूत्वावतरेयमहं भुवि॥२४॥

श्रीश्च भूयात् तथा सीता भूमिजा जनकान्वये।  
आवां च दम्पती तत्र वियुक्ताविव भूतले॥२५॥

दर्शयावस्ततो यूयं मा भैष्टातः शमस्तु वः।  
इत्युक्त्वान्तर्दधे देवः सुराः स्वस्थानमागताः॥२६॥

तस्मात् स सर्वदेवेशः शङ्खचक्रगदाधरः।  
स्वनाम्ना कीर्त्यमानेन लोकानां शमलं हरन्॥२७॥

भस्मीकुर्वंश्च पापानि प्रयच्छन्नमृतं नृणाम्।  
दयालुः पावनो मान्यः सर्वसद्गुणसम्भृतः॥२८॥

श्रीमान् रामाख्यया देवस्त्रेतायां स भविष्यति।  
कौसल्यायां कोसलेषु नृपाद् दशरथादजः॥२९॥

अव्ययात्मापि सञ्जातः स्वेच्छया स वनं गतः।  
सीतया लक्ष्मणेनापि सहितो दण्डके वसन्॥३०॥

रावणेन हृतां सीतां जटायोः शुश्रुवान् हरिः।  
सुग्रीवं चापि संगृह्य हत्वा वालिनमूर्जितम्॥३१॥

ततो हनुमता दृष्टां सीतां श्रुत्वा विभीषणम्।  
संगृह्य सेतुना लङ्कां गत्वा हत्वा च रावणम्॥३२॥

पुष्पकेण विमानेन यदायोध्यां समाव्रजेत्।  
तदाहमभिषेक्ष्यामि महाचमसगैर्जलैः॥३३॥

असीवरुणगङ्गाद्यैः शतक्रतुषु सम्भृतैः।  
या चैषा चमसा भूयान्महती प्रीतिकृद् विभोः॥३४॥

ततो भुवं समागत्य यक्ष्येऽस्य प्रीतिहेतवे।  
तदा मे देवयजनं कुत्र स्याद् भूतले शुभम्॥३५॥

इति चिन्तयतस्तस्य ब्रह्मणो नारदोऽभ्यगात्।  
गृणन् वैकुण्ठनामानि मूर्छयन् महतीं पुरः॥३६॥

ब्रह्माणं पितरं नत्वा तेन सम्भावितो मुदा।  
सप्रश्रयं वैजयन्त्यां तेनादिष्टः सुसंस्थितः॥३७॥

तमाह पद्मभूर्ब्रह्मा तनयं नारदं प्रियम्।  
स्वस्ति ते नारद मुने न चैकत्र स्थितिस्तव॥३८॥

लोकानां चैव साधूनां देवतानां हिताय वै।  
अहितायासुराणां च साधु देवद्विषामपि॥३९॥

चरणे ते भवेदर्चा सैव विष्णोर्महात्मनः।  
ततो महाभागवतो भवानस्ति सुतो मम॥४०॥

अहमप्यद्य धन्योऽस्मि यद् भागवतनन्दनः।  
कस्माल्लोकादिमं लोकमागतोऽसि चरन् सुत॥४१॥

मां दिदृक्षुश्चिरादद्य तद् वदस्वममाङ्गज।  
इति पद्मभुवा पृष्टो नारदः प्राह सन्नतः॥४२॥

सर्वज्ञ भगवन् ब्रह्मस्तात मे भक्तवत्सल।  
स्रष्टा त्वं सर्वलोकानां पाता दाता पितामह॥४३॥

सनकादिमरीच्याद्या बहवस्ते सुताः प्रभो।  
शारीरा मानसास्तेषां को वेद गणनां पितः॥४४॥

तेषु सत्स्वपि ते प्रीतिरतुला मयि विद्यते।  
ततोऽहं प्रीतिपात्रं ते कृतकृत्योऽस्मि साम्प्रतम्॥४५॥

भगवद्भक्तिभरितो महाभागवताग्रणीः।  
भवान् ननु सुतोऽहं ते शिष्यस्ते शासनानुगः॥४६॥

पुरा निषेव्य भक्त्या त्वां द्रष्टुकामो भुवं गतः।  
तात तस्मिन् महापुण्ये खण्डे तत्रापि सिद्धिदे॥४७॥

बहूनि पुण्यतीर्थानि क्षेत्राणि विविधानि च।  
हरेर्नानावतारैश्च संश्रितानि महान्त्यपि॥४८॥

दिव्यान्यपि च सिद्धानि सद्यःसिद्धिप्रदानि च।  
आश्रमाणि महर्षीणां धारणासक्तचेतसाम्॥४९॥

समग्रं ध्यायतां विष्णुं देवदेवं जनार्दनम्।  
खण्डं तं नवसाहस्रयोजनायतमुत्तमम्॥५०॥

पर्यटन् सर्वमालोक्य त्वद्दर्शनसमुत्सुकः।  
ततोऽहमागतस्तात किमस्त्यविदितं तव॥५१॥

इत्युक्तस्तेन लोकेशः परमेष्ठी पितामहः।  
तमाह नारदं भूयः स्मृत्वा स्वाभीप्सितं मुदा॥५२॥

त्वया नारद सर्वाणि क्षेत्राण्यायतनानि च।  
आश्रमाणि च पुण्यानि शीघ्रसिद्धिप्रदानि च॥५३॥

सम्यग् विलोकितान्यद्य भूमौ पर्यटता किल।  

 रंभूमिमितो गत्वा कर्मभूमौ विशेषतः॥५४॥

भारतं वर्षमासाद्य यजेयं हरिमीश्वरम्।  
शतं ऋतूनां बहुभिर्हविर्भिर्विविधैश्चिरम्॥५५॥

तत्र मे देवयजनं कुत्र स्यात् पुण्यभूतले।  
मत्सृष्टेषु न पश्यामि नाहं यद् व्यापृतस्तथा॥५६॥

सृष्टिकर्मणि तद् ब्रूहि भुवि पुण्यतमं स्थलम्।  
त्वया संस्मारितोऽहं च तत्र गत्वा द्रुतं हरिम्॥५७॥

यक्ष्ये यज्ञपतिं यज्ञं यज्ञभोक्तारमीश्वरम्।  
इत्युक्तो नारदः प्राह ब्रह्माणं पितरं तदा॥५८॥

सर्वज्ञस्यापि ते ब्रह्मन् किं स्यादविदितं विधे।  
मदनुग्रहाय भगवन्नेवमाह भवान् ननु॥५९॥

आश्रित्य महतां छन्दं वर्तेत तदिहाप्नुवन्।  
पुरुषस्तस्य सा प्रीतिर्महतां स्वस्तिदा सदा॥६०॥

अस्ति तात महापुण्यं दक्षिणाम्बुनिधेस्तटे।  
क्षेत्राणामुत्तमं क्षेत्रं सर्वसिद्धिप्रदं भुवि॥६१॥

कण्वाश्रमसमीपे तु महाश्वत्थाभिशोभिते।  
देशे पुण्यतमे तस्मिन् चक्रतीर्थविराजिते॥६२॥

वल्कलाख्ये महापुण्ये क्षेत्रे सर्वसुरार्चिते।  
अत्र ते देवयजनं भवेत् पुण्यतमं नृणाम्॥६३॥

दर्शनात् स्पर्शनादत्र सद्यो मुक्तिप्रदं हि तत्।  
तादृशं नैव पश्यामि भुवि पुण्यतमं स्थलम्॥६४॥

मदुक्तमवधार्य त्वं यथेच्छसि तथा कुरु।  
इत्युक्त्वा विररामाथ नारदो ब्रह्मनन्दनः॥६५॥

ब्रह्मा तदुपधार्याथ भूरिसन्तोषसम्भृतः।  
भुवि गन्तुं मनश्चक्रे वल्कलक्षेत्रमुत्तमम्॥६६॥

इति श्रीब्रह्माण्डपुराणे श्रीवल्कलक्षेत्रमाहात्म्ये  
**चतुर्थोऽध्यायः।**  
**—————**

**अथ पञ्चमोऽध्यायः।**

ततश्चतुर्मुखो ब्रह्मा हंसमारुह्य सत्वरम्।  
भुवं समागमद् यत्र वल्कलाख्यं महत् स्थलम्॥१॥

तदा सुरगणाः सर्वे मरीच्याद्याश्च तत्सुताः।  
नारदस्तुम्बुरुश्चैव पर्वतः सनकादयः॥२॥

गन्धर्वाप्सरसो नागाः सिद्धा विद्याधरास्तथा।  
सर्वे समागताः क्षेत्रं वल्कलाख्यं भुवःस्थले॥३॥

वसिष्ठो वामदेवोऽत्रिः कण्वः कात्यायनस्तथा।  
एकतश्च द्वितो व्यासो मैत्रेयः कवषोऽसितः॥४॥

अगस्त्यो गौतमो गर्गः पैलो रैक्वः पराशरः।  
संवर्तश्चभरद्वाजो विश्वामित्रः शतर्चनः॥५॥

मार्कण्डेयश्च माण्डव्यः पैङ्गोगृत्समदः कविः।  
सुमन्तुर्जैमिनिश्चैव आपस्तम्बाश्वलायनौ॥६॥

वैशम्पायन आयास्यदुद्गाता सामपारगः।  
बृहस्पतिश्चाङ्गिरसो भार्गवश्च्यवनो मुनिः॥७॥

रामोऽपि जामदग्न्यश्चऋषयोऽत्र समागताः।  
सर्वे तत्र नरा नार्यो याः सृष्टा ब्रह्मणा प्रजाः॥८॥

शीघ्रं समागमंस्तत्र यज्ञसन्दर्शनोत्सुकाः।  
यज्ञार्थं सर्वसम्भाराः सम्भृता ब्रह्मणो मुने॥९॥

भूतैरेवात्र तत्सृष्टैरहम्पूर्वतया तदा।  
भूमिं तद्देवयजने निर्माय विधिवत् पुनः॥१०॥

व्रीहिगोधूमचणकमुद्गमाषतिलाढकान्।  
मरीचिसर्षपादींश्च घृततैलगुडोत्करान्॥११॥

पूगीफलानि ताम्बूलदलराशींश्च तत्र वै।  
नानाविधानि वस्त्राणि महाराशीकृतानि च॥१२॥

विदधत्यत्र तरवो यज्ञोपकरणानि च।  
यूपस्रुक्स्रुवशस्त्राणि चमसोलूखलानि च॥१३॥

इडामुसलमुख्यानि निर्ममुस्तत्र ते द्रुतम्।  
चिन्तामणिं च सुरभिं कल्पद्रुममथानयत्॥१४॥

अभीप्सितार्थदं तत्र सर्वेषां वलवृत्रहा।  
निधीनत्रानयामास दानार्थं यज्ञवृद्धये॥१५॥

सुमुहूर्ते शुभे लग्नेदीक्षयाञ्चक्रिरे द्विजाः।  
पितामहं महात्मानो द्वैपायनमुखास्तथा॥१६॥

पैलो होता द्वितोऽध्वर्युरापस्तम्बोऽत्र सामगः।  
उद्गाता जैमिनिस्तत्र सुमन्तुरभवत् कविः॥१७॥

आग्नीध्रोऽथर्वणः प्राज्ञो व्यासो ब्रह्माभवत् स्वयम्।  
ततः प्रववृते यज्ञो ब्रह्मणः परमेष्ठिनः॥१८॥

धिष्ण्येषु चाग्नयस्तत्र जज्वलुर्मथिता द्विजैः।  
प्रवर्ग्यमग्रतः कृत्वा इष्टीरपि यथाविधि॥१९॥

परिषिक्ताग्नयस्तत्र समन्ताच्च परिस्तृताः।  
अग्नेरुत्तरवेद्यां तु पात्राण्यासादितानि तैः॥२०॥

प्रोक्षणीः स्रुक्स्रुवे चेडापात्रमाद्ये प्रयच्छति।  
मुसलोलूखले शस्त्रं महाचमसमेव च॥२१॥

प्रतिष्ठाप्य यथाशास्त्रं पशून् मेध्यान् बहूनथ।  
हिरण्मयेषु यूपेषु संयतान् विशसन्ति च॥२२॥

पुण्यगन्धा वपाश्चापि घृतधारापरिप्लुताः।  
हवींष्यन्नानि सान्नाय्यस्रुघानि च निरन्तरम्॥२३॥

निरन्तराज्यधाराभिर्हूयन्तेऽध्वर्युपूर्वकैः।  
ऋत्विग्भिरपरैश्वापि सोमपानसमन्वितैः॥२४॥

हुतानि तानि सम्भर्तुमशक्तो हव्यवाट् तदा।  
अतिभारमिमं भर्तुं नालमरम्यहमित्यपि॥२५॥

क्रोशन्निव महाज्वालास्वानेन ज्वलनोऽज्वलत्।  
नीतेषु तेषु तत्रासन् बहवो ह्यन्नराशयः॥२६॥

सूपव्यञ्जनभक्ष्याणां राशयः पर्वतोपमाः।  
नद्यश्च दधिमध्वाज्यवाहिन्योऽत्र निरन्तरम्॥२७॥

रसायनानि दिव्यानि ह्रदाः पायसपूरिताः।  
भुञ्जन्तस्तुतुषुः सर्वे दिव्यस्रग्वस्त्रभूषणाः॥२८॥

अमाद्यंस्ते सुराः सोभैस्तर्पिता वसुभिर्द्विजाः।  
नापेक्षन्ते क्वचित् किञ्चित् सर्वमन्त्रार्थपूरिताः॥२९॥

तां स्वयज्ञसमृद्धिं स दृष्ट्वा लोकपितामहः।  
स्मयमानोऽतिहर्षेण हृद्येवं समचिन्तयत्॥३०॥

अग्निर्देवाश्च ऋषयो द्विजाः सर्वे जनास्तथा।  
सन्तृप्ताः पूर्णकामाश्च नैव वाञ्छन्ति किञ्चन॥३१॥

अक्षया राशयो ह्यत्र त्वन्नादीनां प्रकल्पिताः।  
सन्त्येतान् को नु भुञ्जीयान्न पश्याम्यत्र तादृशम्॥३२॥

नैतादृशः क्रतुर्वा स्याद्धन्त कालत्रयेऽपि च।  
इति स्मयाच्चिन्तयतो लोककर्तुर्विधेस्तदा॥३३॥

नुदन्नस्य स्मयावेशं सन्तुष्टो ब्रह्मणो हरिः।  
क्रतुं च सफलीकुर्वन् प्रादुरास जनार्दनः॥

३४॥

क्षुत्क्षामशुष्ककण्ठोष्ठवृद्धब्राह्मणरूपधृक्।  
ततः समागतं ब्रह्मा ददर्श परमाद्भुतम्॥३५॥

सुदर्शनीयावयवं दीप्यन्तं ब्रह्मतेजसा।  
क्षुधार्दितं परिश्रान्तं शुष्ककण्ठोष्ठतालुकम्॥३६॥

जलं चान्नमपेक्षन्तमत्यन्तत्वरयान्वितम्।  
दृष्ट्वा तं विस्मितो ब्रह्मा कोऽयमत्रेदृशो जनः॥३७॥

नातृप्तोऽयमिहान्नार्थी नैवास्ति क्वचिदप्यहो।  
नरो दीनोऽयमन्नार्थी कियद्दूरादिहागतः॥३८॥

सन्तर्पयाम्यहं चैनमन्नैर्बहुरसान्वितैः।  
सर्वोत्कृष्टं करिष्यामि वसुवस्त्रविभूषणैः॥३९॥

सर्वदान्नपतिं चैनं कुर्यां नानाभिलाषिणम्।  
इत्युत्साहयुतं देवं ब्रह्माणं लोकनायकम्॥४०॥

समीपमुपसृत्याह बुभुक्षुर्ब्राह्मणश्चरन्।  
श्रुत्वा यज्ञसमृद्धिं ते बहुदूरादिहागतः॥४१॥

क्षुत्क्षामो भोक्तुकामोऽहं तृप्तिं नाप्तश्च कुत्रचित्।  
ज्ञात्वा बह्वन्नदं त्वां च सर्वलोकमहेश्वरम्॥४२॥

देहि मेऽन्नं द्रुतं ब्रह्मन् क्रतुकालेऽन्नमिच्छते।  
मा विलम्बोऽत्र कर्तव्यः क्षुच्छ्रान्तो नितरामहम्॥४३॥

अन्नमेव हि सर्वेषां जीवनं बलपुष्टिदम्।  
अन्नं साक्षाद्धरिः प्रोक्तमन्ने प्राणाः प्रतिष्ठिताः॥४४॥

सर्वोऽन्नप्रदः सत्यं स माता स पितापि च।  
देहि मेऽन्नं द्रुतं ब्रह्मन् प्राणान् रक्ष ममाधुना॥४५॥

पश्योदरं मम ब्रह्मन् मुखं शुष्कोष्ठतालुकम्।  
दर्शयित्वा पुनः प्राह देहि देह्यन्नमब्जज॥४६॥

इत्युक्त्वा तान्तवदनस्तूष्णीमास्तेऽग्रतो विधेः।  
ब्रह्मा तद्वचनं श्रुत्वा कृपया खिन्नमानसः॥४७॥

पाकाध्यक्षं समाहूय विस्मितः कमलासनः।  
भोजयैनं द्विजश्रेष्ठं मृष्टान्नैः षड्रसैरपि॥४८॥

यथा तृप्तो भवेद् विप्रस्तथा कुर्वविलम्बितम्।  
इत्युक्तस्तं द्विजं श्रान्तं गृहीत्वा त्वरयान्वितः॥४९॥

विवेश पाकस्थानं तद् यत्र सन्त्यन्नपर्वताः।  
तत्र गत्वा स तं प्राह त्वमत्रोपविश द्रुतम्॥५०॥

भुङ्क्ष्व चान्नं यथाकामं द्विज पश्यान्नसञ्चयान्।  
कीदृक् तेऽन्नमिहेष्टं स्यात् कियदस्मिन्न चेप्सितम्॥५१॥

भुङ्क्ष्वाशु नात्र सङ्कोचस्तव ब्राह्मणपुङ्गव।  
इत्युक्तस्तेन विप्रोऽसौ तमाहाथाद्भुतो द्विजः॥५२॥

एको विष्णुर्महद् भूतं सर्वात्मा लोकनायकः।  
तत्प्राणाहुतिपर्यन्तमन्नं पश्यामि नात्र वै॥५३॥

कथं भवेच्च मेतृप्तिर्देह्यस्यापाशनं मम।  
इति हस्तं प्रसार्यास्ते विप्रात्मा स जनार्दनः॥५४॥

तच्छ्रुत्वा वचनं तस्य दृष्ट्वा चोद्योगमस्य च।  
तत्स्वीकृतान्नराशिं च ससूपव्यञ्जनादिकम्॥५५॥

पयोदधिघृतक्षौद्रसरितोऽपि बहुस्रवाः।  
तिरोभूतान् क्षणेनैव ह्यपक्वांस्तण्डुलादिकान्॥५६॥

पाकाध्यक्षो ह्यदृष्द्वैतान् क्वापिकिञ्चिदपि क्वचित्।  
अन्नं मे देहि देहीति क्रोशन्तं ब्राह्मणोत्तमम्॥५७॥

महाक्रतौ लोकनाथनिर्मिते सर्वतृप्तिदे।  
नास्त्यन्नं तृप्तिदं मेऽद्य क्षुच्चमे बलवत्यहो॥५८॥

अन्नमापोशनं मह्यं देहि देहीति वादिनम्।  
द्विजं दृष्ट्वाद्भुतं सोऽपि विस्मितो भयकातरः॥५९॥

पाकाध्यक्षो विधिं प्राप्य प्रणिपत्याह सत्वरम्।  
शृणुष्वात्यद्भुतं देव लोकनाथ पितामह॥६०॥

बुभुक्षोर्ब्राह्मणस्यास्य चरित्रं विस्मयप्रदम्।  
भुङ्क्ष्वोपविश्येत्युक्तोऽयं मया स ब्राह्मणः प्रभो॥६१॥

न प्राणाहुतिपर्याप्तो ह्यसावन्नसमुच्चयः।  
अनेन मे कथं तृप्तिरिति हस्तं प्रसार्य सः॥६२॥

आपोशनं मे देहीति वदन् मामन्नपर्वतात्।  
पक्वानन्यानपक्वांश्च स्वीकृत्येक्षणमात्रतः॥६३॥

देहि मेऽन्नं क्षुधार्ताय त्वरयेत्याह स द्विजः।  
न किञ्चिदत्र पश्यामि दातुं तत्क्षुन्निवृत्तये॥६४॥

चरितं चास्य विप्रस्य न दृष्टं क्वापि न श्रुतम्।  
पश्यैनमभिजानीहि ब्रह्मन्नित्युदितो विधिः॥६५॥

अत्यद्भुतमिदं किन्नु न विप्रोऽयं समागतः।  
स एवायं मम पिता देवदेवो जनार्दनः॥६६॥

स्मयावेशं मम नुदन् केवलं दययैव मे।  
अनुग्रहायाविरासीत् ऋतोश्चास्य समृद्धिदः॥६७॥

तं विलोक्य कृतार्थोऽहं भूयासमिति चिन्तयन्।  
द्रुतं तमभिसङ्गम्य प्रणिपत्य कृताञ्जलिः॥६८॥

तुष्टाव यज्ञभोक्तारं देवदेवं पितामहः।  
ॐ नमो देवदेवाय वेदवेद्याय ते नमः॥६९॥

अणोरणिम्ने देवाय महतां च महीयसे।  
सर्वान्तर्यामिणे तुभ्यं विश्वरूपाय ते नमः॥७०॥

सर्वकर्त्रे सर्वभोक्त्रेसर्वपालाय ते नमः।  
नमो हिरण्यगर्भाय शिपिविष्टाय ते नमः॥७१॥

ससर्ज पद्मनाभो मामादौ तं पितरं गुरुम्।  
नावेदयं भयोद्विग्नःस एवाह तपेति माम्॥७२॥

ध्यायतश्च चिरान्मे स हंसः शुचिषदव्ययः।  
प्रादुर्भूतः स दयया हेमाङ्गः प्रभया ज्वलन्॥७३॥

तं दृष्ट्वाहं पुरा भीतः कस्त्वमित्यवदं गिरा।  
स च मां कस्त्वमित्याह नोत्तरं वेद्म्यहं भयात्॥७४॥

ततोऽहं हरिरित्याह भगवान् कृपया हरे।  
तत्स्वरूपं विवित्सुं मामोमित्युक्त्वा तिरोदधे॥७५॥

स्रष्टुमिच्छोर्ममाप्याह भूर्भुवःस्वरिति प्रभोः।  
गायत्र्या सह वेदान् मे त्वमेवादौ समादिशः॥७६॥

ततः कोऽहमदस्स्रष्टा त्वयैव विहितो हरे।  
यज्ञाङ्ग तव सुप्रीत्यै यजेयं वैदिकैर्मखैः॥७७॥

यज्ञभोक्ता त्वमेवेश यज्ञानां फलदायकः।  
त्वमेव सृष्टिस्त्वं देव यजमानो हवींषि च॥७८॥

यज्ञच्छिद्राणि सर्वाणि त्वन्नामस्मृतिमात्रतः।  
पुण्यान्येव भवन्तीश स त्वं साक्षाद्धरिर्ननु॥७९॥

अनुगृह्णीष्व मां देव श्रीनिवास जनार्दन।  
इति स्तुवन्तं तं प्राह विप्रस्तान्तमुखाम्बुजः॥८०॥

स्तुत्यानया तव ब्रह्मन् न पूर्णमुदरं मम।  
न मे प्रशान्ता क्षुदपि क्षुच्छ्रान्तस्य क्वमे रुचिः॥८१॥

भूषणानि च वासांसि क्षुच्छ्रान्तं प्रीणयन्ति न।  
सुतृप्तं कुरु मां क्षिप्रं ततः स्तुहि यथारुचि॥८२॥

वदन्तं तमिति ज्ञात्वा निजानुग्रहणोन्मुखम्।  
ब्रह्मा सविनयं भक्त्या प्राह ब्राह्मणरूपिणम्॥८३॥

नित्यतृप्तस्य तेऽन्नस्य सर्वान्नाधिपतेः प्रभो।  
पूर्णकामस्य सर्वत्र सर्वदानन्दरूपिणः॥८४॥

हरिश्मश्रोरनन्तस्य स्वयं क्षुत्क्षामकस्य च।  
केनोपायेन तृप्तिं ते कुर्वेऽहं त्वत्सुतः पितः॥८५॥

मम तृप्तिस्त्वया कार्या ननु पुत्रेष्टदः पिता।  
नाहं जानाम्युपायं ते नित्यतृप्तस्य तृप्तिदम्॥८६॥

त्वमेवादिश मे देव तत् कुर्वेऽहं त्वदीरितम्।  
इत्युक्तः प्राह देवेशस्तुष्टः कमलसम्भवम्॥८७॥

प्रीतोऽस्मि तव देवेश भक्त्या क्रतुभिरेव च।  
तव स्मयापनोदार्थमेवमाचरितं मया॥८८॥

मद्भक्तप्रवरो हि त्वं सर्वदेवगणेष्वपि।  
सर्वकर्माण्यपि सदा कुर्वाणो मत्पदाश्रयः॥८९॥

मय्यर्पितमनोबुद्धिः सर्वदास्ति यतो भवान्।  
ततो ममात्र तृप्त्यर्थमुपायं ते वदाम्यहम्॥९०॥

त्वया सृष्टैर्जनैः सर्वैः क्रियमाणानि यानि वै।  
हव्यकव्यानि कर्माणि तर्पयन्तु करे मम॥९१॥

ततोऽहमस्मि सन्तृप्तः सकला अर्पिताः क्रियाः।  
समादिशैवं लोकेषु किमभीष्टं ददामि ते॥९२॥

इत्युक्तस्तेन विप्रेण ब्रह्मा सन्तुष्टमानसः।  
वरं स वव्रेदेवेशः स्वमखक्षेत्रवृद्धये॥९३॥

यदि तुष्टोऽसि मे देव देवदेव जनार्दन।  
यत् त्वं दर्शनमात्रेण जनानां जनिमर्दसे॥९४॥

जनार्दनेति नाम्नात्र प्रथमेऽत्र मखस्थले।  
अनेनैवात्र रूपेण यावत् कल्पान्तमावस॥९५॥

वल्कलाख्यमिदं क्षेत्रमद्यप्रभृति तात ते।  
नाम्ना जनार्दनक्षेत्रमित्यस्तु प्रथितं भुवि॥९६॥

इत्युक्तो ब्रह्मणा देवो मन्दहासमुखो मुदा।  
ओमित्युक्त्वा स धातारं यज्ञशेषं कुरु द्रुतम्॥९७॥

इत्युक्त्वा स महादेवो देवदेवो जनार्दनः।  
तत्रैवास्ते यज्ञभूमौ विप्ररूपी जनार्दनः॥९८॥

यः पश्यति कदापीशं क्षेत्रं गत्वा जनार्दनम्।  
सर्वजन्माघनिर्मुक्तो मुक्तिमेति न संशयः॥९९॥

पितृृनुद्दिश्य यः श्राद्धं क्षेत्रे कुर्याज्जनार्दने।  
जनार्दनार्पणं कुर्वन् मुक्ताः स्युः पितरोऽत्र वै॥१००॥

यत्र तत्र स्थितो वापि स्मरन् देवं जनार्दनम्।  
पितृृनुद्दिश्य यः श्राद्धं करोति श्रद्धयान्वितः॥१०१॥

जनार्दने कृतं तेन भवेदेव न संशयः।  
तदर्पणं विना यत्तु तथा तत्स्मरणं विना॥१०२॥

कृतं श्राद्धं तु विफलं तथैव स्यान्न संशयः।  
तस्मात् समर्पयेत् तस्मै हव्यकव्यानि देहिभिः॥१०३॥

यो वसेद् घटिकामात्रं पुण्यक्षेत्रे जनार्दने।  
स ऋणत्रयनिर्मुक्तो न पुनर्जायते भुवि॥१०४॥

इति श्रीब्रह्माण्डपुराणे श्रीवल्कलक्षेत्रमाहात्म्ये  
**पञ्चमोऽध्यायः।  
——————**

**अथ षष्ठोऽध्यायः**

अथ पद्मोद्भवो देवमुपलक्ष्य जनार्दनम्।  
ततोऽभीष्टवरं लब्ध्वा पूर्णसर्वमनोरथः॥१॥

तृतीयसवनाद्याश्च शिष्टा या याः क्रियाः शुभाः।  
ताः स चक्रे यथाशास्त्रं प्रीणयंस्तं जनार्दनम्॥२॥

तत्रर्त्विजो महाभागा वेदा मूर्तिधरा यथा।  
और्वरं च महात्मानो व्यासाद्याः समकल्पयन्॥३॥

बृहतीभिः सहस्राभिर्होतारो ऋग्भिरच्युतम्।  
शंसन्तोऽतिप्रियाभिस्तं देवदेवं जनार्दनम्॥४॥

बृहद्रथन्तरमुखैः सामभिः सामसंस्तुतम्।  
स्तुवन्तः सामनामानं सामप्रीतं जनार्दनम्॥५॥

अध्वर्यवो यजन्ति स्म निगमेन हविर्गणैः।  
वैश्वदेवैः शास्त्रसङ्घैरथर्वणशिरोमुखैः॥६॥

आग्नीध्रानिरसन्तोऽत्र द्विषतः पाप्मनोऽसुरान्।  
इत्थं मखं ते तन्वन्तो ब्रह्मणः परमेष्ठिनः॥७॥

विष्णुक्रमानतिक्रम्य निर्वृत्यासौत्यपूर्वकान्।  
निर्वृत्यौपवसथ्यं ते सोमं च सवनत्रये॥८॥

महाचमसगैस्तीर्थैः सर्वतीर्थमयैः शुभैः।  
वरुणा चासी च गङ्गा यत्र सन्निहितास्तदा॥९॥

सद्रोणकलशं पूर्णं महाचमसमेव च।  
यजमानमुपस्पृश्य यजनेऽभिषिषेचिरे॥१०॥

तदा सस्मार लोकेशो ब्रह्मा स्वाभीप्सितं चिरात्।  
तीर्थैस्तै रामदेवस्य परमेष्ठ्यभिषेचनम्॥११॥

अर्हंस्याल्लोकनाथस्येत्यवसीय मुदा विधिः।  
स्वेन सुप्रार्थितं राममवतीर्य भुवः स्थले॥१२॥

दध्यावजायमानं तं जातं दशरथान्वये।  
कौसल्यायां चक्रशङ्खशयनैः सह राघवः॥१३॥

**मानुषानुकृतिर्देवः कौशिकऋतुरक्षकः।  
हत्वा सुबाहुं मारीचं निरस्य मिथिलां गतः॥१४॥**

**अयोनिजां रमां सीतामुद्वहन् स्वपुरं गतः।  
स साम्राज्याभिषेकाय नियुक्तो गुरुणा यदा॥१५॥**

**कैकेय्या मन्थरावाक्यभिन्नया चोदितो मुदा।  
सत्यसन्धं स्वतातं तं कुर्वन्नेव महायशाः॥१६॥**

**रक्षोवधार्थं देवानां परितोषाय चेश्वरः।  
प्रविश्य दण्डकारण्यं रामो राजीवलोचनः॥१७॥**

**खरादीन राक्षसान् हत्वा विश्वरूपो महाभुजः।  
मारीचं मायिनं मुक्तं निहत्य मृगरूपिणम्॥१८॥**

**श्रुत्वा गृध्रस्य वचनाद् रावणेन हृतां प्रियाम्।  
सुग्रीवहनुमद्भ्यां च सङ्गतः कपिसैन्यकैः॥१९॥**

**पूर्वाम्बुधिमनुप्राप्य तत्र देवो विभीषणम्।  
लङ्काधिपत्येऽभिषिच्य सेतुं बद्ध्वाम्बुधौ ततः॥२०॥**

**गत्वा लङ्कां महाबाहुर्हत्वा रावणमाहवे।  
लोकं पालयितुं रामः प्रस्थितः सीतया सह॥२१॥**

**तमिहानीय देवेशं सर्वलोकेश्वरं प्रभुम्।  
रामं दाशरथिं वीरं न्याय्यमेभिर्जलैः शुभैः॥२२॥**

सर्वतीर्थमयैः पुण्यैर्महाचमससम्भृतैः।  
अभिषेक्तुं महादेवः सोऽर्होऽस्य तु न चापरे॥२३॥

यदैनमभिषेक्ष्यामि कृतकृत्योऽस्म्यहं तदा।  
इति ज्ञात्वा तदा वेधा भृगुणा ऋषिणा भुवि॥२४॥

गच्छत्ययोध्यां भगवान् रामः परपुरञ्जयः।  
देवकार्याणि निर्वृत्य जगद्रक्षणतत्परः॥२५॥

तमत्रैवाभिषेक्ष्यामि महाचमसगैर्जलैः।  
असी च वरुणा गङ्गा चक्ररूपात्र संस्थिता॥२६॥

षट्षष्टिकोटितीर्थानि सन्ति ताभिः सहात्र वै।  
एभिः शुभैस्तीर्थजलैरभिषेकाय सोऽर्हति॥२७॥

तस्मात् तमभिसङ्गम्य रामं राजीवलोचनम्।  
पितरं मे महाबाहुं पद्मनाभं पुरातनम्॥२८॥

मम विज्ञापनं तस्य श्रावयित्वा यथोदितम्।  
प्रह्वोबद्धाञ्जलिस्त्वं तं द्रुतमानय सुव्रत॥२९॥

यदा तमभिषेक्ष्यामि कृतकृत्योऽस्म्यहं तदा।  
गच्छ शीघ्रं विलम्बोऽत्र नैव स्याच्छुभकर्मणि॥३०॥

इत्युक्तः स ऋषिस्तूर्णं गत्वा च तमलोकत।  
पुष्पके राममासीनं सीतया सह शुद्धया॥३१॥

लक्ष्मणेनातिभक्तेन सुमित्रातनयेन च।  
स्वातिप्रियानुजेनापि कोदण्डेषुधिधारिणा॥३२॥

विभीषणेनाङ्गदेन सुग्रीवेण हनूमता।  
वानरैर्वानरस्त्रीभिः सेवितं राक्षसैरपि॥३३॥

तं दृष्ट्वा तुष्टवदनः प्रह्वोबद्धाञ्जलिर्मुनिः।  
रामं विज्ञापयामास स्रष्टुर्विज्ञापनं तदा॥३४॥

राम दाशरथे देव नारायण परात् पर।  
सर्वेश्वराप्रमेयात्मन् रावणान्तक सुव्रत॥३५॥

सीतेयं सा महालक्ष्मीः सर्वदा सङ्गता त्वया।  
त्वं हि नारायणो देवः पुण्डरीकनिभेक्षणः॥३६॥

त्वत्सेवार्थमिहायाता देवा वानररूपिणः।  
त्वां निरीक्ष्य महाभाग कृतकृत्याश्च तेऽभवन्॥३७॥

ये त्वां पश्यन्ति देवेशं ये नामानि गृणन्ति ते।  
दग्धपापाश्चामृतत्वं प्राप्नुवन्ति न चान्यथा॥३८॥

तव सन्दर्शनादद्य कृतार्थोऽहं शुभानन।  
त्वन्नाभिपद्मसम्भूतो ब्रह्मा लोकपितामहः॥३९॥

पुत्रस्तत्कोपसम्भूतो रुद्रस्त्वत्पौत्र एव हि।  
इन्द्रादयः सुरगणास्त्वन्नियुक्ताः समासते॥४०॥

**परिचर्यापराः स्वामिन् सदा ते परिचारकाः।  
देवाश्च सर्वे त्वामेव वेदयन्ति निरन्तरम्॥४१॥**

**स्रष्टा पाता तथा हर्ता त्वमेवास्य जगन्मय।  
त्वां विज्ञापयते पुत्रस्तवैव मधुसूदन॥४२॥**

**प्रतियान्तं स्वनगरमयोध्यां राजसत्तम।  
राज्ञां च सूर्यवंश्यानां राजधानीं पितुश्च ते॥४३॥**

**लोकान् कर्तुं सनाथांश्च जगद्रक्षणतत्परः।  
वल्कलाख्ये महापुण्ये दक्षिणाम्बुनिधेस्तटे॥४४॥**

**त्वामिष्ट्वा परमेष्ठी स सर्वतीर्थमयैर्जलैः।  
सम्भृते वारुणे पात्रे वरुणास्यादिभिर्युते॥४५॥**

**परमेष्ठ्यभिषेक्तुं त्वां महोत्साहसमन्वितः।  
प्रेषयामास मामद्य देवेश तव सन्निधिम्॥४६॥**

**तस्मात् त्वं पुत्रवात्सल्यात् समायाहि महाभुज।  
तत्रैव चाभिषिक्तस्त्वमयोध्यां गच्छ मा चिरम् \।\।४७॥**

**दयालुस्त्वमसि स्वामिन् दयनीयश्चते सुतः।  
आज्ञापय महाभाग विमानं पुष्पकं द्रुतम्॥४८॥**

**वल्कलाभिमुखं राम यतः पूर्णमनोरथः।  
सुतस्ते भविता स्वामिन् यथेच्छं ते प्रवर्तताम्॥४९॥**

**एतावदुक्तत्वा स ऋषिर्भृगुर्ब्रह्मसमुद्भवः।  
श्रीरामदर्शनप्रीतस्तस्थौ तत्सन्निधौ तदा॥५०॥**

**रामस्तद्वचनं श्रुत्वा भृगोस्तस्य महात्मनः।  
प्रोवाच तं ब्रह्मसुतं मुनिं सर्वविदां वरम्॥५१॥**

**मुने दशरथस्यासंश्चत्वारस्तनयाः शुभाः।  
तिस्रः सुमित्रा कौसल्या कैकेयी च स्त्रियोऽस्य हि॥५२॥**

**कौसल्यासूत मां तत्र भरतः कैकयीसुतः।  
लक्ष्मणं चैव शत्रुघ्नं सुमित्रासूत नन्दनौ॥५३॥**

**यौवराज्याभिषेकाय यदैच्छत् स पिता मम।  
वरदानबलाद् राज्यं कैकेयी भरतेऽर्पयत्॥५४॥**

**धावयामास मां चापि दण्डकान् प्रति तत्क्षणात्।  
अहमाविश्य विपिनं चित्रकूटाश्रमे स्थितः॥५५॥**

**मद्वियुक्तोऽथ राजापि सप्ताहात् त्रिदिवं गतः।  
अहं च लक्ष्मणश्चापि वनस्थौ मातृतुष्टये॥५६॥**

**भरतो मातुलकुले शत्रुघ्नेन सहावसत्।  
वसिष्ठाद्या महाराजसंस्कारे पुत्रवर्जिताः॥५७॥**

**भरतं मातुलकुलादानाय्यैव सहानुजम्।  
भरतेनाथ तत् सर्वंयदुक्तं साम्परायिकम्॥५८॥**

नृपतेर्यायजूकस्य सर्वं तद् विनिवृत्य च।  
भरतं चोदयामासू राज्यपालनकर्मणि॥५९॥

भरतोऽपि शुचा युक्तः प्राज्ञः पूर्वानुगो वशी।  
राज्यार्हो राम एवैको ज्येष्ठः श्रेष्ठगुणान्वितः॥६०॥

अहं च लक्ष्मणश्चैव शत्रुघ्नोऽस्यानुचारिणः।  
तमानयामि राज्यार्हं गत्वाहं दण्डकान् प्रति॥६१॥

इत्युक्त्वा स वसिष्ठाद्यैर्मातृभिस्तिसृभिः सह।  
पौरैर्जानपदैश्चापि मामेत्योक्त्वा पितुर्मृतिम्॥६२॥

ततः कृतोदकं मां तु मातृभिश्चद्विजैः सह।  
अभ्यर्थयत् स मां चासौ राज्यपालनकर्मणि॥६३॥

अब्रवंपितुरानृण्यमवेक्ष्याहं च नेत्यमुम्।  
यदि नेच्छसि राज्यं त्वं प्रायेणाङ्गमिदं त्यजे॥६४॥

इत्युक्त्वा स तदा भूमौ शिश्ये प्रायोपवेशनम्।  
तदाहमृषिभिः सर्वैर्बोधितोऽपि न चालितः॥६५॥

भरतं चाब्रवं भक्तं पितुरानृण्यकाङ्क्षया।  
पूजनीयः पिता ते स्यान्ममापि कुलनन्दन॥६६॥

पितुराज्ञामनुल्लङ्घ्य चतुर्दश समास्त्विह।  
नीत्वा पञ्चदशेऽब्दे तु त्वामेष्याम्यादिमे दिने॥६७॥

तावन्मत्पादुका चेयं भवेद् राज्यधुरन्धरा।  
तस्मान्मत्पादुकायुक्तो गच्छायोध्यामितो द्रुतम्॥६८॥

इत्युक्तो भरतो नैव गन्तुमुत्सहते यदा।  
रक्षोवधार्थमृषयः प्रोचुस्तं देवचोदिताः॥६९॥

सदासौ सत्यवाग् रामो न सत्याच्चलितुं क्षमः।  
अनुल्लङ्घ्यागुरोराज्ञा पितृतुल्यस्य चास्य ते॥७०॥

तदाज्ञां शिरसा धृत्वा याहि सङ्गृह्य पादुकाम्।  
स सत्यवचनो रामो यथोक्तं हि करिष्यति॥७१॥

न पापलेशो भविता तदनुज्ञागते त्वयि।  
तदाज्ञालङ्घने दोषो महांस्ते भविता ध्रुवम्॥७२॥

तस्मादुत्तिष्ठ भरत याह्ययोध्यामितः प्रभो।  
अस्मद्गिरश्च नोल्लङ्घ्या त्वया कैकेयिनन्दन॥७३॥

इत्युक्तो भरतस्तैस्तु गौरवान्मयि चाधिकम्।  
विप्रायमानाद् भीतोऽसावनतिप्रीतमानसः॥७४॥

उत्थाय दर्भशयनात् प्राह सप्रश्रयं वचः।  
त्वं मे पितृसमो राम त्वदाज्ञोल्लङ्घनं न मे॥७५॥

कदापि तस्मादार्याद्य गच्छामि तव शासनात्।  
भवान् हि सत्यसङ्कल्पो मिथ्यासङ्गादिवर्जितः॥७६॥

इति त्वं प्रथितो लोके रामो द्विर्नाभिभाषते।  
यदि पञ्चदशेऽब्देऽह्नि प्रथमे त्वां सलक्ष्मणम्॥७७॥

सीतया सहितं वीरं नेक्षे सत्यप्रतिश्रवम्।  
ज्वालामालाकुलं वह्निं प्रवेक्ष्यामि तदा ध्रुवम्॥७८॥

इदं सत्यं मम वचो नानृतं वच्मि ते पुरः।  
इत्युक्त्वा मां प्रणम्याथ मयाश्लिष्टो मुहुर्मुहुः॥७९॥

मत्पादुके समादाय धृत्वैव शिरसा ततः।  
ययौ स भरतोऽयोध्यां प्रेषितः सादरं मया॥८०॥

पादुके पुरतः कृत्वा नन्दिग्रामे वसन् बहिः।  
गोमूत्रयावकाहारो भरतः स्थण्डिलेशयः॥८१॥

प्रतीक्षते च मां नित्यं गणयन् दिवसानपि।  
अहं च राक्षसान् हत्वा रावणादीन् सुरार्चितः॥८२॥

दिनानि गणयन्नेव यास्येऽयोध्यां सलक्ष्मणः।  
सीतया सहितश्चापि भूमिपुत्र्यातिशुद्धया॥८३॥

गताश्चतुर्दश समास्तदन्त्यो दिवसोऽद्य वै।  
श्वः प्रभाते यदि तु मां न पश्यति नृपात्मजः॥८४॥

प्रवेक्ष्यति स वै वह्निं भरतः सत्यसङ्गरः।  
नान्यथा तद् भवेन्नूनं मन्निष्ठस्य वचोऽस्य वै॥८५॥

ततोऽहमतिवेगेन यास्येऽयोध्यां पितुः पुरीम्।  
न शक्यं तत्र चागन्तुं नीतिकार्यार्थगौरवात्॥८६॥

प्रियः स परमेष्ठी च नितरां मे तपोधन।  
तदर्थनापि न वृथा कार्या चापि मया सदा॥८७॥

तस्मात् स सर्वदेवैश्चयुक्तोऽयोध्यां समाव्रजेत्।  
युक्तः स्वपरिवारैश्चतथा वारुणपात्रभृत्॥८८॥

अयोध्यायां हि भविता मम राज्याभिषेचनम्।  
परमेष्ठिकृतं श्लाध्यं महाचमसगैर्जलैः॥८९॥

इत्युक्त्वा तमृषिं शीघ्रं प्रेषयित्वा च राघवः।  
अयोध्यां शीघ्रमागच्छ सहवारुणपात्रकः॥९०॥

तत्र ते भविता कामः कुरु त्वं मेऽभिषेचनम्।  
इत्यालेख्ययुतं बाणद्वयं शीघ्रगतिं प्रभुः॥९१॥

ब्रह्मणे प्रेषयामास भृगोरागमनात् पुरः।  
तदा तौ विशिखौ वेगात् क्रमतो ब्रह्मणः पुरः॥९२॥

पतित्वा वृत्तमावेद्य लेख्यं दत्त्वा तदा पुनः।  
ब्रह्माणमभिवाद्याथ गत्वा पातालमेव च॥९३॥

गङ्गामाकृष्यवेगेन स्वप्रयातेन वर्त्मना।  
भुवमाप्तां ततो गङ्गां सर्वपापप्रणाशनीम्॥९४॥

**पापनाशेति विख्यातां ब्रह्मणेऽस्मै प्रदाय च।  
तौ बाणावतिवेगेन रामसान्निध्यमाप्य च॥९५॥**

**मानितौ तेन रामेण प्राभूतामिषुधिस्थितौ।**

इति श्रीब्रह्माण्डपुराणे श्रीवल्कलक्षेत्रमाहात्म्ये  
**षष्ठोऽध्यायः।  
——————**

**अथ सप्तमोऽध्यायः।**

पातालाद् बाणयुग्मेन समाकृष्टा तु जाह्नवी।  
जनार्दनस्य पुरतो दृश्यते बुद्बुदाकृतिः॥१॥

पूर्णपात्रस्थिता गङ्गा वरुणास्यादिभिः सह।  
एवं चतुर्धा गङ्गेयं वल्कलेऽत्र स्थिताशुभा॥२॥

चक्रतीर्थं बुद्बुदाख्यं तथा पापविनाशनम्।  
पूर्णपात्रस्थिता गङ्गा चक्ररूपात्र वल्कले॥३॥

मिलिता सैकदा त्वब्धिं जेष्यामीति व्यचिन्तयत्।  
महाप्रवाहसंयुक्ता महाघोषा भयङ्करा॥४॥

ब्रह्मणो यजमानस्य यज्ञशालां प्रविश्य च।  
समाप्लाव्याब्धिमाप्याथ क्षोभयामीति निश्चयात्॥५॥

समापतन्तीमालोक्य समुद्रः सरितां पतिः।  
तद्वेगं च समालोक्य भीतो ब्रह्माणमेव च॥६॥

प्राह गङ्गा चतुर्धेयमेकीभूतातिवाहिनी।  
त्वद्यज्ञशालामपि मां प्लावयिष्यति नान्यथा॥७॥

अत्र युक्तं विधेहि त्वं कुरु मत्पालनं विभो।  
इति विज्ञापितो देवः समुद्रेणाब्जसम्भवः॥८॥

तदाग्निमादिशत् कौण्डं तदाधिक्याधिशोषणम्।  
कुरुष्वान्तर्गतो भूत्वा यथा स्यात् पूर्ववत् स्थितिः॥९॥

इत्युक्तो ब्रह्मणा तेन हव्यवाहो दिवौकसाम्।  
मुखं स बडबारूपं यथाब्धिं चापि शोषयेत्॥१०॥

तथा कृत्वा विधेराज्ञां पुरस्कृत्य प्रविश्य ताम्।  
शोषयामास शीघ्रेण यथा सा पूर्ववद् भवेत्॥११॥

ततः सविस्मयोऽब्धिश्चसञ्जातो निर्भयस्तदा।  
ततश्चक्रादागतेयं गङ्गा परमभास्वरा॥१२॥

स्वल्पप्रवाहा खिन्नेव यदाभूत् तां विलोक्य च।  
तया सम्प्रार्थितो ब्रह्मा वरं चास्यै ददौ मुदा॥१३॥

स्वल्पप्रवाहानुदिनं पर्वकाले बहूदका।  
मद्देवयजनोद्भूता सागरं सङ्गमिष्यसे॥१४॥

त्वदब्धिसङ्गमे तत्र ये स्नास्यन्ति नरा भुवि।  
तेषां च न पुनर्जन्म भवत्यमृतमाप्नुयुः॥१५॥

इति तस्यै वरं दत्त्वा ब्रह्मा लोकपितामहः।  
चतुर्विधात्र या गङ्गा गङ्गया चमसस्थया॥१६॥

सहितात्र यदास्ते सा सर्वलोकैकपावनी।  
षट्षष्टिकोटितीर्थानि गङ्गासी वरुणा तथा॥१७॥

वसन्ति यत्र सहितास्तद्देवयजनस्थले।  
तन्महाचमसं पात्रमुद्धृत्य द्रुतमेव हि॥१८॥

प्रयातव्याद्य नगरी सायोध्याद्भुतकर्मणः।  
रामस्य देवदेवस्य चिन्तयित्वेति देवताः॥१९॥

ब्रह्मरुद्रेन्द्रपूर्वाश्च चक्रुरुद्यममञ्जसा।  
तदा च गमनोद्युक्ताः ब्रह्मरुद्रेन्द्रपूर्वकाः॥२०॥

त्वरया ते सुराः सर्वे चमसस्थलमागताः।  
गन्तुकामास्तदायोध्यां महाचमसमेव ते॥२१॥

नेतुं रामाभिषेकार्थं तदुद्धरणमादधुः।  
न शक्यते यदोद्धर्तुं सर्वैरपि सुरेश्वरैः॥२२॥

मोघाशा मोघवीर्याश्च सुराः सर्वेऽपि चिन्तया।  
ब्रह्माणं यजमानं तमब्रुवन् विस्मयान्विताः॥२३॥

चालयित्वा मन्दरोऽपि धृत्वानीतः पुरा सुरैः।  
सर्वतीर्थमयं चेदं महाचमसमद्य तु॥२४॥

न चालयितुमुद्धर्तुं शक्यते सकलैः सुरैः।  
दृष्टमत्र प्रमाणं त्वं न स्वतन्त्रा हि पूरुषाः॥२५॥

कथं वा कार्यमस्माभिः किं वा ब्रूहि पितामह।  
रामाभिषेकावसरो नातिवर्तेत वै यथा॥२६॥

तथा विधीयतां यत्नो नैव चास्य समो भुवि।  
इति सञ्चिन्त्य ते सर्वे चमसोद्धरणाक्षमाः॥२७॥

रामाभिषेककालस्य प्राप्तत्वाच्च ससम्भ्रमाः।  
महाचमसपात्रस्थं सर्वतीर्थमयं शुभम्॥२८॥

विधिवन्मन्त्रपूतं च वरुणासीमयं शुभम्।  
तत् तीर्थं तत उद्धृत्य पात्रान्तरसुसम्भृतम्॥२९॥

कृत्वातिशीघ्रं नेष्यामो रामस्यास्याभिषेचने।  
कृतकृत्यस्तथा वेधा वयं च सुखिनस्तथा॥३०॥

इति निश्चित्य ते देवाः सर्वे शक्रपुरोगमाः।  
पूर्णपात्रे वारुणाख्ये महाचमससंज्ञिते॥३१॥

संस्थितं पुण्यतीर्थं तत् तदा चोदधरन् द्रुतम्।  
पात्रान्तरेचोद्धरण्या गृहीत्वा समपूरयन्॥३२॥

तदा तत्पात्रगा गङ्गा वरुणास्यादिसंयुता।  
ववृधे चात्र वेगेन सर्वेषां भीतिदा द्रुतम्॥३३॥

तस्यावेगं तदा दृष्ट्वा विषण्णेषु सुरेष्वथ।  
चोदितो ब्रह्मणा चाथ देवेन ऋषिसत्तमः॥३४॥

कौण्डिन्यो नाम ब्रह्मर्षिर्हनूमानिव पर्वतम्।  
समानयन्महापात्रं गिरिं स च तदा द्रुतम्॥३५॥

पूरयित्वा गिरिं चापि प्रोक्षितं पुण्यमद्भुतम्।  
तीर्थजातं समागृह्य प्रतस्थुस्ते सुरास्ततः॥३६॥

द्रुतं रामाभिषेकार्थमयोध्यानगरं गताः।  
ब्रह्मादयः सुराः सर्वे पूर्णसन्तोषसम्भृताः॥३७॥

दृष्ट्वायोध्यां पुरीं रम्यां राघवान्वयवर्धनीम्।  
प्रविश्य देवैः सहितो ब्रह्मा प्राप्य रघूत्तमम्॥३८॥

सीतया लक्ष्मणेनापि भरतेनानुजेन च।  
सेव्यमानमुदाराङ्गं सुन्दरास्यं शुचिस्मितम्॥३९॥

इन्दीवरदलश्यामं पद्मपत्रायतेक्षणम्।  
सुनासं कुन्ददन्तं च विद्रुमाधरशोभितम्॥४०॥

कम्बुकण्ठं सुविस्तीर्णहृदयं श्रीसमाश्रयम्।  
विश्वाश्रयोदरं निम्ननाभिं पीताम्बरावृतम्॥४१॥

समवृत्तोरुयुगलराजमानं सुजानुकम्।  
क्रमवृत्तसुजङ्घाङ्घ्रिपद्मसंशोभितं शुभम्॥४२॥

त्रिलोकीपरमानन्दमिन्दिरानन्दमन्दिरम्।  
स्वनामस्मरणेनैव सर्वपापापहारिणम्॥४३॥

दृष्ट्वारामं महाबाहुं ब्रह्मा देवैः समन्वितः।  
विज्ञाप्य सर्वं तद् वृत्तं रामाय परमात्मने॥४४॥

षट्षष्टिकोटितीर्थासीवरुणातीर्थसंश्रितम्।  
महाचमसगं पुण्यमेतत् तीर्थं सुपावनम्॥४५॥

महाराज महाबाहो राम राजाधिराज ते।  
स्यादेतदभिषेकार्हं साम्राज्याय च सुक्रतुः॥४६॥

भवेन्मम कृते स्वामिन् कृपयाङ्गीकुरुष्व भोः।  
इत्युक्तस्तेन रामोऽपि मन्दस्मितमुखाम्बुजः॥४७॥

विधेर्वक्त्राब्जमालोक्य प्राहेदं परमेश्वरः।  
चतुर्दश जगन्ति त्वं सृष्ट्वा च तदधीश्वरः॥४८॥

तत्तत्पदेषु शक्रादीनभिषिच्य नियोक्ष्यसि।  
काश्यपिं मामुपेन्द्रं हि यौवराज्ये पुरा विधे॥४९॥

भवांस्त्रिलोकीसाम्राज्ये महाप्रीत्याभिषिक्तवान्।  
बलिर्बन्धविनिर्मुक्तः सुतले स्वर्गतोऽधिके॥५०॥

चिरं निस्तुलसाम्राज्ये प्रहृष्टेन मया सह।  
अभिषिक्तस्त्वया ब्रह्मंस्तथा लोकत्रयाधिपः॥५१॥

वासवश्चाभिषिक्तोऽभूदभिषिक्तस्त्वया हि यः।  
स दीर्घसम्पन्निलयो भविता ननु पद्मज॥५२॥

त्वयाभिषेकःकार्यो मे चिरसम्पद्विवृद्धये।  
तवेष्टमपि कार्यं मे सर्वदा कमलासन॥५३॥

मत्प्रियाद् वल्कलक्षेत्रादानीतैः पुण्यवर्धनैः।  
अभिषेचय मामत्र त्वमेवाद्य पितामह॥५४॥

मा विलम्बो भवेदत्र त्वत्प्रीतिः स्याद् द्रुतं विधे।  
इत्याज्ञप्तः स रामेण सन्तुष्टः पद्मसम्भवः॥५५॥

वसिष्ठादीन् मुनिवरान् पुरस्कृत्य वरासने।  
स्वर्णरत्नमये पीठे श्रीरामं सह सीतया॥५६॥

उपवेश्याभिषेकार्थं महाचमससम्भृतैः।  
पुण्यतीर्थैः समानीतैः स्वर्णकुम्भसहस्रकैः॥५७॥

सुमुहूर्ते विधिर्भक्त्या श्रीरामं सीतया सह।  
समभ्यषेचयत् प्रीत्या पवित्रैरपि पञ्चभिः॥५८॥

महाभिषेकविधिना चासीत् पूर्णमनोरथः।  
अभिषिक्तस्तदा रामोदिव्यपीताम्बरावृतः॥५९॥

किरीटाग्र्येण स्त्नाग्र्यराजितेन विभूषितः।  
हारनूपुरकेयूरकटकादिपरिष्कृतः॥६०॥

सिंहासने भद्रपीठे स्वासीनः सीतया सह।  
वन्दिभिश्र स्तूयमानो रक्षोवानरनागरैः॥६१॥

विभीषणेनाङ्गदेन सुग्रीवेण हनूमता।  
अनुजैर्लक्ष्मणाद्यैश्च सेव्यमानो मुदम्भरैः॥६२॥

पौरैर्जानपदैश्चापि सानन्दं वीक्षितो मुदा।  
शिवशक्रादिभिर्देवैः पश्यद्भिस्तन्महोत्सवम्॥६३॥

सादरं सेव्यमानश्चाप्यप्सरोभिः समन्ततः।  
पारमेष्ठ्यश्रिया पूर्णः श्रीरामः परमेष्ठिनम्॥६४॥

प्राहातिभक्तिभरितं समवाप्तमनोरथम्।  
कयापि चेहया युक्तमिव ज्ञात्वा रघूत्तमः॥६५॥

रत्नमालां हनुमते सीतया दापयन् मुदा।  
चतुर्मुखमभिप्रेक्ष्य प्राह प्रहसिताननः॥६६॥

ब्रह्मन् विज्ञाय ते चित्तं त्वामहं पूर्वमागतः।  
जनार्दनोऽहं विप्रात्मा नित्यतृप्तोऽप्यतृप्तिमान्॥६७॥

त्वं मामतर्पयस्तत्र सर्वकर्मफलार्पणात्।  
त्वया चाभ्यर्चितस्तत्र निवसामि निरन्तरम्॥६८॥

तवैव देवयजनक्षेत्रे वल्कलसंज्ञिते।  
क्षेत्राणामुत्तमे तस्मिन् पुण्यक्षेत्रे पितामह॥६९॥

वाराणस्याः कोटिगुणं क्षेत्रं परमपावनम्।  
ममातिहृद्यं सततं त्वं गत्वाद्य पितामह॥७०॥

ऋतुं समाप्य विधिवत् पूर्णपात्रस्थगङ्गया।  
पर्वसंवृद्धयास्यात्र संस्पृष्टे वरुणालये॥७१॥

विधेह्यवभृथं तत्र तीर्थानामुत्तमोत्तमे।  
तत्र स्थितं च मां दृष्ट्वाजनार्दनवपुर्धरम्॥७२॥

मम हस्ते ऋतुफलं समर्प्य विधिवद् विधे।  
कृतकृत्योऽसि भद्रं ते याहीतो वल्कलस्थलम्॥७३॥

ममैवातिप्रियतमं सर्वसम्पत्समृद्धिदम्।  
समस्तपापगुल्मौघदहनं मुक्तिदं सदा॥७४॥

ततः सत्यं समासाद्य सृष्ट्वाविश्वं च वर्धय।  
ततोऽहं त्वामुपेष्यामि किञ्चित्कालान्तरे विधे॥७५॥

श्रीह्रीसमाख्ययायुक्तसीतया सह पद्मया।  
इत्युक्तः स तदा ब्रह्मा रामेणाक्लिष्टकर्मणा॥७६॥

वल्कलक्षेत्रमागत्य ऋतुशेषं समाप्य च।  
युक्ते वरुणयास्या च गङ्गया पर्ववृद्धया॥७७॥

चक्रे चावभृथं ब्रह्मा दक्षिणाम्बुनिधौ मुदा।  
सर्वे लोकाश्च देवाश्च दक्षिणाम्बुनिधौ तदा॥७८॥

संयुक्ते गङ्गया तत्र चतुर्मुख्या च पर्वणि।  
ब्रह्मणोऽवभृथस्थाने सर्वपापापनोदने॥७९॥

सस्नुः पुण्यतमे तीर्थे गङ्गासागरसङ्गमे।  
सर्वतीर्थमये पुण्ये क्षेत्रेऽस्मिन् वल्कलाभिधे॥८०॥

तदा दुन्दुभयो नेदुः खात् पेतुः पुष्पवृष्टयः।  
जगुर्गन्धर्वमुख्याश्च ननृतुश्चाप्सरोगणाः॥८१॥

स्तुवन्ति तत्र ब्रह्माणं चरितार्थं तु वन्दिनः।  
ततो विधिः समाहूय देवानाहात्र सादरम्॥८२॥

इदं पुण्यतमं क्षेत्रं क्षेत्राणामुत्तमोत्तमम्।  
वल्कलाख्यं महापुण्यं मद्देवयजनं शुभम्॥८३॥

जनार्दनोऽपि यत्रास्ते सर्वदेवेश्वरो हरिः।  
विशेषतोऽनुगृह्णाति पिप्पलच्छाययावृतः॥८४॥

दर्शनान्मुक्तिदो नृृणां सर्वकर्मफलार्चितः।  
पुण्यक्षेत्रेषु सर्वेषु क्रतवोऽपि मया कृताः॥८५॥

क्वापि नैतादृशीमृद्धिं पश्यामि हरितोषिणीम्।  
अहं त्वनुगृहीतोऽस्मि रामेण नितरां सुराः॥८६॥

सोऽयं जनार्दनात्मात्र ममानुग्रहमाचरन्।  
मद्देवयजनक्षेत्रं वल्कलाख्यं हि पावनम्॥८७॥

स्वनाम्ना ख्यापयन् भूमौ चतुर्मुख्या च गङ्गया।  
पूर्णपात्रस्थया पापविनाशिन्या च पुण्यया॥८८॥

चक्रतीर्थाख्यया चक्राकृष्टयात्र रसातलात्।  
सर्वपापप्रणाशिन्या गङ्गया बुद्बुदाख्यया॥८९॥

सर्वदेवमयाश्वत्थच्छाययात्यन्तपावनम्।  
क्षेत्रप्रख्यापकं यत्र प्रेषितं नारदेन यत्॥९०॥

वल्कलं मार्गसन्दर्शं प्रजेशानां पुराभवत्।  
वल्कलायामविस्तारं तत् क्षेत्रं प्रथितं भुवि॥९१॥

वल्कलक्षेत्रमित्येव प्रीत्या देवो जनार्दनः।  
स्वनाम्ना ख्यापयामास जनार्दनमिति प्रभुः॥९२॥

अत्र यद्यत् कृतं कर्म जनार्दनकरेऽर्पितम्।  
अक्षयं भविता नूनं क्षेत्रस्यास्य प्रभावतः॥९३॥

पितॄणां तुष्टिरतुला भवत्यस्मिन् जनार्दने।  
कर्मणा स्वर्पितेनापि निर्वापप्रमुखेन च॥९४॥

श्राद्धादिभिश्चसुखिता मुक्ताश्च पितरोऽत्र वै।  
अत्र स्नातस्य मर्त्यस्य गङ्गासागरसङ्गमे॥९५॥

**न पापबन्धस्तस्यास्ति स विमुक्तो भवेन्नरः।  
महापातकयुक्तोऽपि स्नात्वा मुच्येत पातकैः॥९६॥**

**यूयं रामाभ्यनुज्ञातास्तमेवात्र जनार्दनम्।  
निषेव्याशु स्वलोकांश्च प्रयात प्रमुदान्विताः॥९७॥**

**सत्यलोकमितश्चाहं प्राप्य देवानुशासनम्।  
यथोक्तं हि चरिष्यामीत्युक्त्वा तैर्विबुधैर्युतः॥९८॥**

**जनार्दनं तं नत्वा च स्तुत्वा च विविधैः स्तवैः।  
तेन चाप्यभ्यनुज्ञातः सत्यलोकं ययौ विधिः॥९९॥**

**स्वं स्वं स्थानं सुराः प्राप्य यथापूर्वं समास्थिताः।  
एतादृशप्रभावं तद् वल्कलक्षेत्रमुत्तमम्॥१००॥**

**लेशतो महिमा चास्य प्रोक्तो भूसुरसत्तमाः।  
सर्वं वक्तुमनन्तोऽपि न शक्त इति मे मतिः॥१०१॥**

**जनार्दनस्य रामस्य चरितं परमाद्भुतम्।  
वल्कलक्षेत्रसम्भूतिं श्रुत्वा पापैर्विमुच्यते॥१०२॥**

इति श्रीब्रह्माण्डपुराणे श्रीवल्कलक्षेत्रमाहात्म्ये  
**सप्तमोऽध्यायः।**

अथाष्टमोऽध्यायः।

ऋषय ऊचुः—

सूत सूत चिरं जीव श्रुतमेतत् सुखावहम्।  
वल्कलक्षेत्रमाहात्म्यमत्याश्चर्यं सुपावनम्॥१॥

इदानीं श्रोतुमिच्छामः क्षेत्रयात्राविधिं शुभम्।  
को विधिः क्षेत्रयात्रायाः किं कार्यं क्षेत्रमागतैः॥२॥

नियमो वा कथं तत्र ब्रूहि सर्वमशेषतः।

श्रीसूत उवाच—

शृणुध्वमृषयः सर्वे विधिं तत्र जनार्दने॥३॥

यात्रापरैर्नरैः कार्यान् नियमांश्च विशेषतः।  
देवर्षिपितृसम्बन्धिऋणान्मुक्तिमभीप्सुना॥४॥

पुरुषेण ध्रुवं कार्या यात्रा क्षेत्रे जनार्दने।  
पूर्वेद्युरेव सङ्कल्प्य देवर्षिपितृकाद् ऋणात्॥५॥

मुक्त्यर्थं वल्कलक्षेत्रयात्रां प्रीत्यै करोम्यहम्।  
जनार्दनस्य देवस्य निर्विघ्नं विदधातु मे॥६॥

इति सम्प्रार्थ्य देवेशं भोजयित्वा द्विजोत्तमान्  
भुक्तवद्भिर्द्विजैरेवाभ्यनुज्ञातो व्रजेत् ततः॥७॥

साग्निहोत्रः सपत्नीक एकभोजी जितेन्द्रियः।  
प्रातः स्नात्वा तु सवनं कृत्वा सन्ध्यादिकर्म च॥८॥

जनदिनस्य माहात्म्यं शृण्वस्तन्नामजापकः।  
वैदिकैः स्तोत्रमुख्यैश्चस्तुवन् देवं जनार्दनम्॥९॥

गत्वा योजनमात्रं तु दुष्टसंसर्गवर्जितः।  
सह भागवतैः शुद्धैर्हरिध्यानपरायणैः॥१०॥

संयतो जितषड्वर्गो वृथालापविवर्जितः।  
पुण्यस्थानेऽवतीर्याथ मध्याह्नात् पूर्वमेव तु॥११॥

स्नानं माध्याह्निकं कृत्वा कृत्वा नैमित्तिकाः क्रियाः।  
विधिवद् देवमभ्यर्च्य सर्वं तस्मै निवेद्य च॥१२॥

सन्तर्प्य देवर्षिपितृृन् पञ्च यज्ञान् विधाय च।  
आतिथ्यायागतांस्तत्र तर्पयित्वा स्वशक्तितः॥१३॥

स्वयं भुञ्जीत मौनेन जनार्दनमनुस्मरन्।  
हरिलीलाकथाभिश्च शेषकालं नयन् पुनः॥१४॥

सन्ध्यां सायन्तनीं कृत्वा सायमौपासनं तथा।  
यामं नीत्वा तथा कालं निद्रया प्रहरद्वयम्॥१५॥

नीत्वोत्थाय पुरा यामात् स्मृत्वा देवं जनार्दनम्।  
मृज्जलाभ्यां बहिः शौचं कृत्वा गण्डूषतः शुचिः॥१६॥

दन्तशुद्धिं विधायाथ स्नात्वा चाप्यरुणोदये।  
प्रातः सन्ध्यादि निर्वर्त्य ततो यात्रां विनिर्दिशेत्॥१७॥

एवं त्वहरहः कुर्वन् प्राप्य क्षेत्रं जनार्दनम्।  
समस्तपापापनुदं क्षौरकर्म समाचरेत्॥१८॥

स्नात्वा च चक्रतीर्थे तु विप्रानुज्ञामवाप्य च।  
क्षेत्रोपवासं कुर्वीत ध्यात्वा देवं जनार्दनम्॥१९॥

मुण्डनं चोपवासं च तीर्थपिण्डं परेऽहनि।  
कुर्यात् पितॄणां तृप्त्यै च मुक्त्यै तेषां विशेषतः॥२०॥

ततः पर्वण्युपावृत्ते स्नात्वा गङ्गाब्धिसङ्गमे।  
सर्वतीर्थमये पुण्ये वरुणास्यादिसंयुते॥२१॥

पूर्णपात्रनिधानेऽद्रिमाप्लाव्याब्धिमुपागते।  
स्मृत्वा जनार्दनं देवं गङ्गां तत्पादसम्भवाम्॥२२॥

तामेवाब्धिसमासक्तां ब्राह्मणो नियमान्वितः।  
पर्वकालेऽतिसंवृद्धां सर्वपापापहारिणीम्॥२३॥

स्मृत्वा स्नात्वाथ सन्तर्प्य देवर्षिपितृदेवताः।  
पिण्डान् सक्तुमयांस्तत्र निर्वपेच्छ्राद्धपूर्वकम्॥२४॥

हिरण्येनाथवामेन श्राद्धं कुर्याच्च तर्पणम्।  
पितॄणामपि पिण्डांश्च सकारुण्ययुतात्मनाम्॥२५॥

आदौ पिता तथा माता सपत्नी जननी तथा।  
मातामहाः सपत्नीका आत्मपत्न्यस्ततः परम्॥२६॥

सुतभ्रातृपितृव्याश्च मातुलाः सहभार्यकाः।  
दुहिता भगिनी चैव दौहित्रो भागिनेयकः॥२७॥

पितृमातृष्वसारौ च श्वशुरः स्यालको गुरुः।  
आब्रह्मस्तम्बपर्यन्तं देवर्षिपितृमानवाः॥२८॥

तृप्यन्तु पितरः सर्वे मातृमातामहादयः।  
अतीतकुलकोटीनां सप्तद्वीपनिवासिनाम्॥२९॥

आब्रह्मभवनाल्लोकादिदमस्तु तिलोदकम्।  
ये के चास्मत्कुले जाता अपुत्रा गोत्रजा मृताः॥३०॥

ते गृह्णन्तु मया दत्तमिदमत्र तिलोदकम्।  
तर्पयित्वा पितृृनेवं स्मृत्वा देवं जनार्दनम्॥३१॥

दद्याद् दानं ततो भक्त्या मनसा यद्यदीप्सितम्।  
गोदानं चैव भूदानं कन्यादानं विशेषतः॥३२॥

हिरण्यदानं कुर्वीत भूरिदानं तथैव च।  
रत्नदानं वस्त्रदानं क्षेत्रारामगृहाणि च॥३३॥

दद्याज्जनार्दनप्रीत्यै पितॄणां मुक्तिहेतवे।  
यद्यद् दानं तदा दत्तं तदक्षयफलं भवेत्॥३४॥

ततः पापविनाशे च बुद्बुदे चक्रतीर्थके।  
स्नात्वा जनार्दनं देवं नत्वा स्तुत्वा च भक्तितः॥३५॥

ब्राह्मणान् भोजयेदन्नैर्मृष्टैः षड्रससंयुतैः।  
पायसैर्घृतसंमिश्रैर्भक्ष्यैर्नानाविधैरपि॥३६॥

दक्षिणां चैव ताम्बूलं दत्त्वा तेभ्योऽतिभक्तितः।  
सन्तुष्टैस्तैर्विप्रवरैराशीर्भिरभिवर्धितः॥३७॥

भुञ्जीत तैरनुज्ञातस्तत्तत् सर्वं जनार्दने।  
समर्पयित्वा तत्रैव निवसेत् पञ्चरात्रकम्॥३८॥

त्रिरात्रमपि वा तत्र वसित्वाथ जनार्दनम्।  
नत्वा स्मृत्वाभ्यनुज्ञातः पुनरावृत्य चाव्रजेत्॥३९॥

एवं यात्रामहं भक्त्या विधानेनापि संयुतः।  
जनार्दनस्य देवस्य यः करोति प्रसन्नधीः॥४०॥

तस्य सर्वाणि पापानि पूर्वजन्मकृतान्यपि।  
नश्यन्ति सर्वदा पुण्ये मतिरस्योपजायते॥४१॥

अशक्तो वल्कलक्षेत्रयात्रायां पुरुषः किल।  
श्राद्धादिसमये देवं जनार्दनमनुस्मरन्॥४२॥

तदर्पणं च तत् कर्म कुर्वंस्तत्फलमश्नुते।  
याः प्रसिद्धाः पुराणेषु नगर्यो मुक्तिदायकाः॥४३॥

अयोध्या मथुरा माया काशी काञ्ची ह्यवन्तिका ।  
श्रीरङ्गं द्वारका श्रीमदनन्तशयनं गया॥४४॥

श्रीमुष्णं वेङ्कटाद्रिश्च सालग्रामश्च नैमिशम् ।  
तोदाद्रिः पुष्करं चैव नरनारायणाश्रमः॥४५॥

एवमादिषु पुण्येषु पितृृन् भक्त्या यजन्ति ये ।  
जनार्दनार्पणेनैव फलभाजो भवन्ति ते॥४६॥

अन्यथा निष्फलं ज्ञेयमपि श्रद्धादिबृंहितम् ।  
किमत्र बहुनोक्तेन कर्मसाफल्यकामुकः॥४७॥

निखिलं हव्यकव्यादि तस्मै भक्त्या समर्पयेत् ।  
एवं यः कुरुते मर्त्यो भक्तिश्रद्धासमन्वितः॥४८॥

श्रीदेवी तद्गृहे नित्यं सम्पदश्च निरन्तरम् ।  
ततोऽवाप्य महाभक्तिं देवदेवे जनार्दने॥४९॥

ज्ञात्वा तं सर्वकर्तारं स्वतन्त्रमपि चोत्तमम् ।  
अक्षराच्च क्षराच्चैव जगतोऽस्माज्जगन्मयम्॥५०॥

सृष्टिस्थित्यादिकर्तारमव्ययं जगतः परम् ।  
अन्तर्बहिश्च संविष्टमन्तर्यामिणमीश्वरम्॥५१॥

ज्ञात्वा गुरुप्रसादेन ब्रह्म नारायणं हरिम् ।  
समुपास्य यथायोग्यं दृष्ट्वा देवं जनार्दनम्॥५२॥

तस्य प्रसादाद् वैकुण्ठं लभते नात्र संशयः।  
तस्माज्जनार्दनस्यास्य महिमा केन वर्ण्यते॥५३॥

यो वा को वात्र गणयेत् पार्थिवानि रजांस्यपि।  
विष्णोर्जनार्दनस्यास्य महिमा नैव गण्यते॥५४॥

य इदं शृणुयान्नित्यं श्रावयेच्च पठेदपि।  
स चोद्धृत्य पितॄन् सर्वान्मुच्यते सर्वपातकैः॥५५॥

पुत्रार्थी लभते पुत्रान् धनार्थी लभते धनम्।  
विद्यार्थी लभते विद्यां कामार्थी काममाप्नुयात्॥५६॥

किमत्र बहुनोक्तेन मोक्षार्थी मोक्षमाप्नुयात्।  
भक्तायैतत् प्रकाश्यं स्यान्नाभक्ताय कदाचन॥५७॥

नैवाप्यविष्णुभक्ताय विष्णोर्माहात्म्यमुत्तमम्।  
जनार्दनस्य माहात्म्यं लिखित्वा भक्तिपूर्वकम्॥५८॥

सद्भ्योद्विजेभ्यो यो दद्यात् स ज्ञानं मुक्तिमाप्नुयात्।  
लिखितं पुस्तकं वापि गृहे तिष्ठति यस्य वै॥५९॥

तद् गृहं तु कुरुक्षेत्रं तत्र तिष्ठति वै हरिः।  
जनार्दनस्य देवस्य माहात्म्यमिदमद्भुतम्॥६०॥

श्रवणात् सर्वपापघ्नमुक्तं वो द्विजसत्तमाः।  
अहं चापि कृतार्थोऽस्मि विष्णोर्माहात्म्यकीर्तनात्॥६१॥

**सत्सङ्गश्चेदिन्द्रियाणां कुरुते सर्वसम्पदः।  
इत्युक्तास्ते महाभागा ऋषयस्तु तपोधनाः॥६२॥**

**सन्तोषमतुलं प्राप्य सर्वकर्मसमर्पणम्।  
समर्पयन्तो देवेशे ब्रह्मण्यस्मिन् जनार्दने॥६३॥**

**सन्तुष्टचित्तास्ते सर्वे सूतं संमान्य भक्तितः।  
जनार्दनन्यस्तचित्ताः पूर्ववत् सत्रमासत॥६४॥**

इति श्रीब्रह्माण्डपुराणे श्रीवल्कलक्षेत्रमाहात्म्ये  
**अष्टमोऽध्यायः।  
——————**

समाप्तं च श्रीमद्वल्कलक्षेत्रमाहात्म्यम्।

शुभं भूयात्।

THE KUPPUSWAMY SASTRI,  
RESEARCH INSTITUTE,  
84. R.H. ROAD. MADRAS - 4

श्रीमद्रजतपीठपुरमाहात्म्यम्  

(उडुपिक्षेत्रमाहात्म्यम्)  

\_\_\_\_\_\_\_\_\_\_\_\_\_\_\_

 अस्य हि जगत्प्रसिद्धस्य रजतपीठापरपर्यायरौप्यपीठक्षेत्रस्य माहात्म्यं देवनागरलिपिभिः बेलगांव-रामतत्त्वप्रकाशिकायां, तथा कर्णाटकलिपिभिर्भाषाव्याख्यानसाहित्येन बेङ्गलूरुनगरपुस्तकशालायां च मुद्रितमपभ्रंशभूयिष्ठमत एव याथातथ्येन क्षेत्रतत्त्वानवबोधक समुद्वीक्ष्य विषीदतां सद्वैष्णवानामभ्यर्थनया यदृच्छया लब्धमतिजीर्णतालपत्रस्थितमिदं माहात्म्यमतिमहता प्रयासेन संशोध्य, बालोपयोगिना माध्वरहस्याख्येन लघुना ग्रन्थेन च संयोज्य मुद्रापितम्। अस्मिंश्च माहात्म्ये वैष्णवैरवश्यमवगन्तव्यं तुलसी-शङ्ख- सालग्राम- अष्टमठाधिपवृत्तादिकमद्ययावत् प्रायेण बहुजनाविदितं स्पृहणीयया भङ्ग्या प्रदर्श्यते। माध्वरहस्ये

स्वीय (भङ्ग्य)मतप्रतिष्ठापकानां श्रीमन्मध्वाचार्याणां चरित्रं, द्वैतमतस्य तत्त्व

नात च बालोपयोगिन्या सरलया भङ्ग्यानुवर्णितम्। अतिदुर्लभस्य चास्यमाहात्म्यस्य मूल्यं कलादशकमेव \। मुद्रितानां च परिमितानां पुस्तकानां त्र्ययितप्रायतया ग्राह-कमहाशयैस्त्वरितमेव ग्रहणे प्रयत्न आधीयताम्। अनन्तशयन जनार्दनक्षेत्र-रजतपीठपुरक्षेत्रमाहात्म्यानि युगपद् ग्रहीतृभ्यः पादाधिकैकरूप्यकेण मूल्येन प्रदीयेरन्। प्रेषणव्ययस्तु पृथगेव।

प्राप्तिस्थानम्—

 विठलैत्ताल                          
पावंजे गुरुराव्

**  व्यासविलास - कोच्चुमठम् **               **
मध्यसिद्धान्तग्रन्थालयः**

चिन्नचाल- अनन्तशयनम्.                      उडुपि. S.C.

# Please dont Edit this page (Blank Page)

21157  
THE

..................  
RESEARCH INSTITUTE,  
84, R. H. ROAD, MADRAS - 4

\]